


Bitang! - kiáltja a szélvész utánunk, 

zsivány! - sziszegi és megyünk tovább, 

s mint a gyerek, akit véresre vertek, 

isszuk az undor keserű borát. 

Fínom kezünk szelíd arcunkra nyomjuk, 

s az álmok álma csöndbe hull reája, 

és játszani kezd elhagyott szivünkben 

az életünk laterna magicá-ja. 

Látunk mezőt és virgonc, pici bárányt, 

látunk karácsonyt, kávés reggelit, 

és az anyánkat is, kisírt szemekkel, 

és a szemünk könnyekkel megtelik. 



És reszketünk, ha elfújjuk a gyertyát, 

és a sötétség járkál körülünk, 

a paplanunkat is fülünkre húzzuk, 

halálosan magunkba merülünk. 

Ilyenkor az ágy hófehér mezőin 

az életünktől borzadozunk által, 

az egyik sír, a másik átkozódik, 

a költőben fölreszket egy csodás dal, 

és akinek egy pásztor volt az apja, 

az messziről egy pásztorfurulyát hall. 

