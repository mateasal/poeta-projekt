


És egyre-egyre közelebb 

megyek feléd, halál, 

s már ki se ejtem nevedet. 



Ifjan beh sokszor hívtalak, 

s lázam hüsíteni 

fejemre raktam a havad. 



Most már sírokra sem ülök, 

mosolygok lankatag, 

míg fáradok és szürkülök. 



Híredre lelkem nem riad, 

nem vagy már szörnyü sem: 

apa vagy és én a fiad. 



Oly egy veled e meggyötört 

szív és e mellkosár, 

mint egy veled a rög s a föld. 



Ó a halál az, aki vén, 

s koporsó-érc ragyog 

jégszín haján, bús ajkívén. 



És egyre-egyre közelebb 

megyek feléd, halál, 

s már ki se ejtem nevedet. 

