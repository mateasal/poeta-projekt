


Keblem vörös: ó megsebeztek! 

Vért ont sajogva oldalam, 

vergődöm a bánatba veszteg, 

sötét szobába egymagam. 



Lezárom ajkamat, velőm ég, 

szenvedve, tűrve egyedül, 

gúnyoljatok csak kába dőrék, 

szivem szárnybontva fölrepül. 



Nem háboritjátok meg álmom, 

mert bú szüli legszebb dalom, 

a sorscsapást rajongva áldom, 

s a bánatot magasztalom. 



Miért hajíttok, mért dobáltok, 

reám nehéz, hegyes követ? 

Hisz minden ádáz, bosszus átkot 

ezer szelíd áldás követ. 



És annyi átka nincs a gaznak, 

mint mennyi áldásom nekem. 

Nagy lelkem a jóságba gazdag, 

és győz a törpe lelkeken. 

