


Egy régi név kiált az életemben, 

egy régi lány, kiről nem énekeltem, 

kinek a szívem rég adósa volt, 

ki rózsa volt s neve is Rózsa volt. 



Diákkoromban mentem hozzá néha, 

az árvalányhoz, én, kezdő poéta, 

megbújtam nála a dívánsarokba, 

és ámbratestét néztem szívdobogva. 

Ó csipke-szoknya! Illat! Mézes esték! 

Ó tükör! Ábránd! Méreg! Pillafesték! 

Ó kisdiák, ki andalogva ballag, 

s nyakkendője egy vékony sárga szallag! 

Üllői-út! Bolondság! Régi tájak! 

Eltűntek egyszer! és most újra fájnak! 

Ó lány, kinek sokkal vagyok adósa, 

hadd zengem őt most: rózsa, rózsa, rózsa. 



Hol vagy ma kedves? Jaj, hiába nézem 

az éjszakát, már eltakar egészen. 

Vadmacska-szemed zöld deleje ég -e? 

S nagy, furcsa szájad? Vagy már vége, vége? 

Forró fejed bután födi a föld el, 

s mint antik húgaid, repedt tükörrel 

és koszorúkkal fekszel mély koporsón 

a kásás elmúlás ágyában, olcsón? 

Nem tudni soha, hova száll a tündér, 

én sem tudom, hogy hova-merre tűntél, 

nem álltam ágyadnál ezüstkanállal, 

míg verekedtél a sovány halállal. 

Valahol messze, a poros vidéken 

halnak meg ők, egy tompa este, régen, 

így mennek el, kik bennünket szeretnek, 

csak a szívünk marad itt, vén eretnek. 



De azt tudom, hogy jó volt, mint a tűzláng, 

mely téli fagykor melegítve tűz ránk, 

csak azt tudom, hogy puszta volt szobája, 

akár egy cella, oly szűzi és árva. 



A hajsütővas égett szaga fojtón 

szállott köröttünk, és ruhája folyton 

száradt a székén meg az asztalán. 

Az élete: két arckép volt talán. 

Hogy mutogatta. Egyiken merengő, 

kislánykezében egy olcsó napernyő, 

a másikon, mint síró, árva démon - 

ki nem kap semmi gyöngyön, diadémon - 

egy elhagyott padon ül, és mögötte 

egy élet rémlik a távoli ködbe. 



Ahányszor néztük, remegett a lelkünk, 

múlt és jövő, akik egymásra leltünk, 

én, ki indultam, ő, ki lefelé ment, 

pihenni vágyó, elalélt, szegény szent, 

ki elvetette aranyát-ezüstjét, 

csak szívta a rossz cigaretta füstjét, 

tündöklő jáspis-karjait kitárta, 

úgy vágyott innen egy regény-világba, 

a messzeségbe, messze-messze űrbe, 

s kis pille, a szobáját átrepülte. 



Mert táncosnő volt és Krakkóba táncolt, 

s fehér nyakán egy halványlila lánc volt. 

