


Parasztvirágok és giz-gaz növények, 

lármás-szavuak és naponta-termők 

lepik el búsan a kertet, az erdőt, 

s én átkozott, én büszke, köztük élek, 



virág vagyok pedig mindörök óta. 

Arisztokrata, gőgös, néma, meddő, 

nincs is barátom, csak a szívtelen kő, 

a csönd, az éj s a sár okos kigyója. 



Száz évig várok, míg kelyhem megérik, 

és várok újra, várok ezer évig, 

de akkor aztán felfigyel a kert, 



s reszketve nézi, hogy a pára vert 

csönd-vázájában mint nyílik ki néma, 

mély szenvedésem gőgös aloéja. 

