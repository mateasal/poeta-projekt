


Ámulnak ők és fölnevetnek, 

előre néznek, hátra néznek, 

és visszafordulnak tünődve, 

mert még nem értik az egészet. 

Mostan lepődnek meg először, 

magasba vont, sovár szemölddel, 

föl-föltekintenek az égre, 

ahol a hold tányérja zöldel 

és a nap vöröslik a zeníten 

és csillagok szelíden ülnek, 

szemükben eleven görögtűz, 

hétköznapon is örök ünnep. 

Úgy járnak itt e gyatra földön, 

melyen csupán por és kopás van, 

úgy járnak itt e vén világon, 

mint egy frissen-festett lakásban. 

Nézd, hogy figyelnek, hogy rajongnak, 

mikor eszed már unva fontol, 

csodát remélnek egy levéltől, 

egy hírtől és egy telefontól. 

Mondd ezt velem: tudatlan árvák, 

mondd: lelkük új és tiszta-hős még, 

mondd ezt velem: szegény bolondok, 

glória nékik és dicsőség. 

