


Ma itt vagyok. S tán messze, máshol, 

nagy, ismeretlen földeken 

énrólam álmodik egy ember, 

vár, felzokog s hív szüntelen. 



Talán szeret. Megérzi lelkem, 

ha lopva jő az alkonyat, 

s a tág, nagy ég kék tűkörében 

sápadva látja arcomat. 



A régi századok hatalma 

gyakran legörnyeszt és leüt. 

Bús, vézna árnyak légióit 

látom rohanni mindenütt. 



Tán messze, máshol a ködös múlt 

zokog a szemfedő alatt, 

késő reménnyel hí ölébe 

és a sírok vonaglanak... 

