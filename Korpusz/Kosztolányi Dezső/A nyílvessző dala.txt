


Én könnyü, metsző 

íjj-lőtte vessző 

a barna éjt áthasítom, 

füttyel, sivítva 

futok a sírba 

a réten, a völgyön, a síkon. 

Miért, miért nem? 

Hiába kérdem, 

köröttem éjsötét lepel, 

szavamra száz kérdés felel. 



Szállok, kilőttek, 

s már soha többet 

nem apad el e bősz futam. 

Hiába késem, 

kudarc merésem, 

vadul sodor tovább utam. 

Vágyom sietni, 

de les a semmi, 

ha állok - elkap a hurok, 

ha szállok - a sírhoz futok. 



Az Ismeretlen 

lökött ki engem, 

s az Ismeretlen méhe vár. 

Röptöm kavarja 

a perc viharja, 

számomra nincsen béke már. 

Akár a csúcsra 

visz a magasba, 

akár a tűz, az ón-golyó 

futok, s a pályám szétfolyó. 



Ragad az élet 

és élek, élek, 

mert a halálba törtetek. 

Bölcsőm koporsó, 

mely kivet olcsó 

gyönyör-csatára engemet. 

Érc öklű végzet 

repülni késztet, 

s csak kérdezem az éjtől én, 

mért nem vagyok puzdrám ölén? 



De most köd-ülten 

sziszeg körültem 

a vak, napfényes éjszaka. 

És este-reggel 

a bús szelekkel 

süvölt a pengém érc-zaja. 

Szállok serényen, 

míg egy rút éjen 

síromhoz érve csendesen 

az éjszakába leesem. 

