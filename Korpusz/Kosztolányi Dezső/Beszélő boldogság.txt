


Beszélni kell most énnekem. Szeretnek. 

Szeretnek engem, boldogság, hogy élek. 

Beszélni kell mindig, s nem embereknek, 

hogy vége már, eltűntek a veszélyek. 



Beszélni égnek, fáknak és ereknek, 

neked, ki nagy vagy, mint az űr, te lélek, 

s nincsen füled sem, látod, én eretnek, 

csupán neked, a semminek beszélek. 



S ki hajdanán lettél a fájdalomból, 

mely a vadember mellkasába tombol 

és a halál vas-ajtain dörömböl, 



most megszületsz belőlem és dalomból, 

minthogy kitörve rég bezárt körömből, 

ujjongva megteremtelek örömből. 

