


A messzeség sötétlő méhibe 

halkan kigyúl két véres, néma pont... 

A jelharangok öblös szája kong. 



Tolong az utasok mindegyike. 

" Jön a vonat" szólnak s zaj kél e szóra... 

Csak váljatok, ez a válási óra! 



A könny ezüstlik, szájon csüng a száj, 

az útra-szállók intenek kezökkel, 

az induló tömeg sietve lökdel. 



Nem szólhat egy se, szívök tája fáj, 

némán tekintnek a sinek felé ők, 

s a vérszemű szörny már liheg feléjök. 



Remegve néznek a félő anyák, 

és szívük öble sajdul tompa kíntul, 

amint a rabló tömb csikorgva indul. 



Majd hangtalanul tűnik el alább, 

s távol kigyúl két véres, néma pont... 

A jelharangok öblös szája kong. 

