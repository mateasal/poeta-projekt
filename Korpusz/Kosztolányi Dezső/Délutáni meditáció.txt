


Milyen lesz a halál, 

vajon rossz lesz -e, jó, 

ez a végső, komoly 

nagy-nagy szenzáció? 

Lehet, hogy semmi lesz, 

egy sárga délután 

elalszik szivarom 

s kinyílik néma szám. 

Lehet, hogy furcsa lesz, 

reámtör rémesen, 

hogy belekancsulok 

s kocsonyává esem. 

Lehet, hogy enyhe lesz, 

úgy, ahogy áhitom 

s átzúgok rajta, mint 

a vasuti hidon, 

mint mély vizek felett, 

hogy a testem pihen 

a hálófülke lágy, 

párnázott mélyiben. 

Lehet, hogy egyszerű, 

csöndeskés és sivár. 

Azt mondják: ez nem ő. 

Azt mondják: ez a sár. 

Lehet, hogy szörnyü lesz, 

mint puskadurranás, 

fülembe lárma zúg 

s nem hallja senki más. 

Nagy dinamit-robaj, 

velőkig felható, 

állkapcát tépdeső, 

babonás puskaszó. 

Csodás, iszonytató, 

iszonytató csodás, 

vörös és fekete 

utolsó felvonás. 

Oly messze még e zaj 

s előre reszketek, 

mint vad szcéna előtt 

színházban a gyerek. 

Oly távol még e zaj 

oly messze, kívülem, 

szeretném hirtelen 

befogni a fülem. 

