


Vigyázz. 

Ez a nagy pillanat. 

Egy ember jön feléd, bemutatkozik, 

már tárja kezét, most lát legelőször, 

rád néz, 

és elviszi majd az arcod, a hangod, 

s őrzi. 



Lélek csak az ember a többi 

emberek lelkében, 

törékeny gondolatokból faragott, 

száztitkú, halovány emlék, 

mely néha a fellegekig magasul. 

Légy méltó e testvér 

áhitatos várakozására, 

s remegjen által a tudat, 

hogy most történhet valami, 

ami még nem volt, 

mióta áll a világ, 

s Isten kezében se reszketett úgy 

sáranyagod, mint most 

az ő kezében, 

ki megteremt igazán, 

fényből, szeretetből, 

Ő, a te rokonod, 

Ő, a te Urad, Istened. 



Nézz rá, 

büszkén s alázatosan is, 

mint aki megszületett és aki meghal. 

Ne félj. 

Röpítsd feléje a te életed 

s egyedülvalóságod, mely neki 

oly idegen, 

hogy beleborzong 

és megért. 

Légy őszinte, tiszta, bátor. 

Adj példát. 

Szemvillanás csak, s kész a bűn, 

és az örökre tart, 

örökre büntet, 

öngyilkos haraggal, 

és összetöri az emlékedet, 

téged. 



Ne hazudj. 

Ne halj meg. 

Élj benne. 

Ez a nagy pillanat. 

Vigyázz. 

