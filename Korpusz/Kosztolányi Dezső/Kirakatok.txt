


Millió ízzel csiklandtok ti engem, 

élet bolondos kis színházai, 

csicsergő boltok. Ha járok az utcán, 

dézsmállak titeket, mert csak játszva élek. 

Habot eszem, szamócát, kaviárt, 

üveg mögül labdázok, csengetyűzök, 

irodalmat falok címszalagokról, 

megmérgezem magam a patikáknál, 

s egy reklámágyon sírva támadok föl. 

Hő nyári délben gyakran meg is fürdöm, 

kirakat-kádban, gömb-szappanokkal, 

csorgatva a zuhanyt, locsolva lankadt 

testem egy óriás lila szivaccsal. 

