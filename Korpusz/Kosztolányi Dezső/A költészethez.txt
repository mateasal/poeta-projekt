


Vérig sebezve, lázba futva 

a föld sötét tusáitól 

kitör nyomott szivemből újra 

az égigérő halk sikoly. 

Felcsendül a bús, elmaradt dal, 

és újra csendbe könnyezem. 

S a tört kobozról méla hanggal 

zokog le árva énekem. 



Költészet, eljöttem tehozzád! 

Véremmel írom ezt a dalt. 

Lelkem nehéz tusák kinozták, 

és kedvem a zavarba halt. 

A torkom sírás fojtogatta, 

magamba jártam társtalan: 

Hallgass meg, árvák édesanyja, 

hozzád zokog fuló szavam! 



Előttem állt a vészes élet, 

s én harcait csak bámulám. 

Éhes, dulakvó, nyers kedélyek 

között nem nyúltam kincs után. 

Szünetlenül másom kerestem, 

ki öntelen szeret s megért, 

véresre lökdelék a testem, 

és senki sem adott segélyt. 



Lihegtem a forró gyönyörre, 

forgattam a habos kupát. 

Majd néztem árván, elgyötörve, 

mint győz a nyegle bárgyuság. 

Tündérruhába szállt kavargón 

felém sok édes látomány, 

s nagynéha egy-egy utcasarkon 

heves gyönyörről álmodám. 



De mind csak álom volt, csak álom, 

amit a szél tovább üzött, 

s tövis fogadt a puszta tájon, 

és égetett tüzes üszök. 

Kínáltam az egész világnak 

világot érő szívemet, 

a többiek utamba vágtak, 

s én sírtam ott, mint a gyerek. 



Kolduskirályként így bolyongtam 

e napsugáros földtekén, 

e kapzsi össze-vissza bolyban 

már lantom is feledtem én. 

Élesztgetém elhalt szerelmem, 

uj hont kerestem, szüntelen, 

dörögtem a hitványok ellen, 

s zokogtam sok bús éjjelen. 



S most újólag reád tekintek, 

költészetem, te hű arám, 

ó, öntsd a tiszta régi hitnek 

vigaszsugárait ma rám. 

Nem a gyerek zokog teérted, 

akit mulattat a koboz: 

a férfi, aki a tiéd lett, 

és újra él és álmodoz! 



Nem kell tovább a szörnyü hajsza, 

amelyre sok zokogva néz. 

Bút adj, a szenvedés malasztja 

édesb tenálad, mint a méz. 

Nyújtod karod, a régi szív vár, 

rám ontod éjsötét hajad, 

s én mint anyámnak keblin immár 

nyugszom te rajtad hallgatag... 

