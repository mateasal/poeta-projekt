


Sötétbe keresem a lámpát. 

Jaj, merre-merre lehet Ő, 

a tűz-szivű, a fényt-vető? 



Ha fénye gyúlna, újra látnák, 

hogy ég aranyló élete. 

Most néma ő is. Fekete. 



Ott nyugszik önmagába zárva 

homályos árnyak öbliben, 

maga se tudja, hol pihen. 



Ki a dicsőség: árnyak árnya. 

Ki a világfény: béna, vak. 

Ki az ige: most hallgatag. 



Fény-álom árnyék-szemfedője, 

holt lángok alvó tűzraja, 

hajnalra vágyó éjszaka. 



És mégse lobban tűz belőle, 

bár mélye izzó kedvtöl ég, 

beléje dermed a sötét. 

