


Úgy ült le, mint ki nem tud zongorázni, 

szerényen elfogódva, mint a kezdő 

fiúcska, ki nem érti, mit jelent 

a szárnyas zeneszörny, s megigazítja 

műértő kézzel a zongoraszéket, 

hogy bizton álljon, mint a nyaktiló-pad, 

mert ami jön, az ősi Rend maga, 

oly ércszilárd, mint a Halál s az Élet, 

min változtatni nem lehet soha: - 

akkor azután acélbillenéssel 

beleüt a billentyűk végzetébe 

s minden fogása-markolása: Tett. 



" Édes" - még most is illik rája: "Édes ", 

hogy fekszik itt az érdes lepedőn, 

kissé unottan, kissé epedőn, 

és szalmasárga ujját a szegélyes, 

nagy szemfedőbe fúrja, és igéző 

arccal fogadja a Halált, a Hősét, 

mert mostan is Bor ő és most is Bőség, 

az Élet Kútja, Kancsó és Színésznő, 



hogy kissé lámpalázasan, remegve 

tanul bele e roppant új szerepbe, 

s játszik, előbb zavartan és fehéren 



a furcsa, fényes-fényes premièren, 

de ferdült szeme nem néz többé vissza, 

mert itt a Végtelenség a kulissza! 

