


Ahogyan a szobrász 

önti a gipszet 

a halhatatlan 

arcra, azonkép 

öntjük mi céhesek- 

mívesek szavunknak 

anyagát, és várunk, 

várunk, míg a kíntól 

kővé nem mered. 



Aztán karba mondjuk, 

éltében áldott, 

holtában is áldott, 

tiszta, szemérmes, 

mértékes, csöndes, 

hallgató és bölcs, 

méla tünődő, 

árva, magányos, 

igazi ember, 

igazi költő. 



Vér, a mi vérünk, 

szerelmetes népünk 

lelkétől-lelkezett, 

isteni magzat, 

gőgös basák és 

talmi urak közt 

igazi úr ő, 

keleti herceg. 



Itt fekszik az ágyon, 

szemüveg nélkül, 

kétnapos szakállal, 

fekete-ősz hajjal, 

bálvánnyá meredve, 

viaszk-haloványság 

örök pecsétjével 

lezárva keményen, 

művészi szigorral. 



Nyakát kinyújtja 

párnák dagályán, 

ég felé feszítve, 

olyan magasra, 

mintha egy hosszú 

végtelen-hosszú 

rímet üvöltne. 

