


A kis Mariska víg leány volt, 

a kis Maris táncolt sokat 

és nevetett és hahotázott 

vigyázzatok jól, kisleányok - 

ó jaj, 

a kis Mariska megrohadt. 



Farsangba még azt mondta: ujjé, 

s pezsgőbe tartott feredőt. 

Pünkösdkor már azt mondta: ó jaj, 

és vékonyan járt, mint a sóhaj - 

ó jaj, 

a koldus is nevette őt. 



Aztán dalolt még leesőben, 

vásott kerub, rossz rózsaszál. 

Dallal s ölelve várta végét, 

cipelve szent tizenöt évét - 

ó jaj, 

mint a becukrozott halál. 



És egy éjjel kérdezte aztán: 

két híres szemem hova múlt? 

És gyertyát gyújtott s nézte-nézte 

és nem látta a gyertyafénybe - 

ó jaj - 

a tükre, tükre megvakult. 



És egy éjjel kérdezte ismét: 

hova lett híres két karom, 

A két karom, mely csupa rózsa, 

most rózsa, rózsa, csunya rózsa - 

ó jaj - 

és fájdalom és borzalom. 



És egy éjjel kereste búsan 

fejét, a szépet, édeset 

s a pici, drága fej haragvón 

gurult-gurult, dörgött a padlón 

ó jaj - 

és széttörött és leesett. 



És leesett a keze, lába, 

és leesett a karja is, 

és máglyán, lángoló sebekkel, 

mint pestises szent, úgy esett el - 

ó jaj - 

a bús, a szent, a kis Maris. 

