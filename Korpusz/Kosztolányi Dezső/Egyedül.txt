


Magam vagyok, rám hull a végtelenség, 

a fák, a lombok ezre eltemet. 

Olykor fölém cikáznak még a fecskék, 

nem láthat itten senki engemet. 



A táj az ismeretlen mélybe kékül, 

nincs semmi nesz a lombokon, a fán, 

s tűz-csókokat kapok a tiszta égtül 

Én, a merész és álmodó parány. 



Egyszerre az ősfélelem legyűr, 

a lég üres, kihalt a szó, a hang, 

s én sáppadottan fekszem itt alant. 



A föld szorít, s fölém végetlenül 

tágul ki, mint egy kék üvegharang, 

a végtelenbe nyúló kékes űr. 

