


Szegény tükör!... Most búslakodva 

csak várod, várod kedvesem, 

eléd ülök és a mosolyt, fényt, 

benned hiába keresem. 



Zord, sápatag és zavaros vagy 

nagy, álmodó ezüstlemez, 

s ébenfa tartód oldalára 

egy néma könnyűm rezgedez. 



Az illatos leányszobában 

finom parfüm száll szerteszét 

s itt vannak - úgy, mint hagyta őket - 

a rizsporok, körömkefék. 



Kék szappanok, illatszivattyúk 

nyújtóznak a márványlapon, 

zománcos-ibrik, réz-doboz, kés, 

áll a mosdón, egész halom. 



Te nézed e szines kavargást, 

szemed sötét és révedő, 

körültekintesz vágyakozva, 

kutatva, vajjon merre ő? 



Nem jő. Hiába vársz reája 

nappal, homályos éjjelen, 

nincs, aki lelked visszaadja, 

borús vagy és élettelen. 



Özvegy magányba sírsz utána, 

hogy nem kacérkodhatsz vele, 

s fakó, hideg-tekinteted most, 

mint a halott megtört szeme. 



Rágondolsz a letűnt napokra, 

mikor szemedbe nevetett, 

s a csillogó, fénylő üvegbe 

ő lopta titkos lelkedet. 



Te voltál leghivebb barátja 

s mindenkoron láthattad itt 

csendes, csodálkozó gyönyörben 

szépsége tündértitkait. 



Hamvas, fehér, szűz arca úszott 

ezüst vizedbe hallgatón, 

mint alkonyfényes, csendes este 

a hattyu ring a tiszta tón. 



Sokszor suhant feléd remegve, 

itt ült hosszu órákon át 

bámulva nagy mélységeidben 

fehér nyakát, gyöngyös fogát. 



Máskor becsukta ajtaját ő 

s a lámpánál, éjfél felé, 

telt válla gömbölyü ezüstjét 

fojtott kacajjal nézdelé. 



Vérébe szikrás tüz cikázott, 

fejébe szállt a vágy bora 

s elmondta néked azt a titkot, 

amit nekünk nem mert soha. 



Csókfergetegre, vágy-viharra 

vágyott remegve a kicsiny, 

lelkét tüzes hévvel ragadta 

egy elképzelt szerelmi csiny. 



Nem győzni kívánt, csak csatázni, 

addig, mig a harcból kihull, 

s rózsás sebet, lávás enyelgést 

kért érte csókos harcdijul. 



Láz borzogatta, fagy tüzelte, 

kacajba halt a halk sirás, 

az arca elsápadt, kigyulladt, 

s te láttad őt csak, senki más. 



Bimbózó testéről ilyenkor 

lehullt a suttogó lepel, 

halványan a mélyedbe bámult... 

Úgy -e tükör, emlékezel? 



Ma várod őt. S olyan üres vagy. 

Meredt szemedbe nincs mosoly. 

És a szobának szögletében 

titokba róla álmodol. 

