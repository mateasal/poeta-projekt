


Volt emberek. 

Ha nincsenek is, vannak még. Csodák. 

Nem téve semmit, nem akarva semmit, 

hatnak tovább. 

Futók között titokzatos megállók. 

A mély sötét vizekbe néma, lassú 

hálók. 

Képek, 

már megmeredtek és örökre 

szépek. 

Nem-élők, 

mindent felejtő, mindent porba ejtő 

henyélők, 

kiknek kezéből a haraszt alatt 

lassan kihullt a dús tapasztalat. 

Nem tudja itt Newton az egyszeregyet, 

fejére tompa éjszaka borul, 

Kleopatra a csókokat feledte, 

és Shakespeare elfelejtett angolul. 

Nem ismeri meg itt anya a lányát, 

sem a tudós ezer bogos talányát. 

Ábrándok ők, kiket valóra bűvöl 

az áhitat, az ima és a csók. 

Idézetek egy régi-régi műből, 

kilobbant sejtcsomók. 

