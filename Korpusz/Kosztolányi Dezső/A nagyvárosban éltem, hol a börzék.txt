


A nagyvárosban éltem, hol a börzék 

déltájt, mikor magasba hág a nap, 

üvöltenek, és mint megannyi torzkép, 

az ember-arcok görcsbe ránganak. 

Középkorban, fényén egy régi délnek, 

szólt a harang, letérdelt a paraszt, 

ők így imádkoznak, kik mostan élnek, 

csak pénzt kiáltva, és mohó panaszt, 

ijedt számokkal istenről vitáznak, 

az új istenről, "adnak ", egyre "vesznek ", 

hódolnak az aranynak és a láznak, 

magasba szállnak és a mélybe vesznek. 

Kezük, mint azoké, kik vízbe buknak 

és a tengerben egymást fojtogatják, 

kéken sötétlik ere homlokuknak, 

nem ismeri itt a fiú az atyját. 

Mit tudják ők, hogy hol van ama méhes, 

amelyre most a déli csönd alászáll, 

mind telhetetlen, részeg, beteg, éhes, 

a pénz ura a császár és a császár. 

Jaj, nem lehet azt soha kőre róni, 

mit szenvedünk, kik építjük ma nyúlánk, 

egekbe vágyó, óriási gúlánk, 

bár meg se látják e kor Fáraói. 



Én is szolgálok, mint a többi árva, 

a láznak és aranynak, kósza lélek, 

irgalmat esdek, a karom kitárva, 

s alázatos vagyok, mivelhogy élek. 

Harminckét éve járok hőbe-hóba, 

s az életemnek kedve már hunyóba, 

szeretnék el-kivándorolni innen, 

hogy még lehetne az életbe hinnem. 

Egy asszonnyal, egy kétéves gyerekkel, 

mennék az országúton, vándorember. 

El innen, el-el, messze, édes álom, 

és élni kissé, nem ily eltiportan, 

két kedvesem elül egy kis szamáron, 

s én kampós bottal, lenn az úti porban. 

