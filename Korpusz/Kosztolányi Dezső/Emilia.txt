


Én nem tudom, hogy mért, de mostan 

egy ismeretlen vágy gyötör, 

járlálok a rózsás tilosban, 

hol a könny, seb merő gyönyör. 



Én nem tudom, hogy mért, de csendbe 

eszembe jut az ifjuság, 

és én fonom, szövöm, merengve 

a szűzi vágy hó-mirtusát. 



Én nem tudom, hogy mért, de félek, 

távolba halkan szól a dal, 

könnyezve látom, szép az élet, 

és hogy szivem még fiatal. 



Én nem tudom mért, s úgy örülnék, 

lelkembe búgnak a dalok, 

átérezem az üdvök üdvét, 

és azt hiszem, hogy meghalok... 



Legyen tiétek a valóság 

itt e világon, 

enyémek a bús, néma rózsák, 

a lázas álom. 



A lánytestek fehér parázsa, 

a csók tiétek, 

nekem elég, ha őt imádva 

árnyába lépek. 



Titőletek egy perc, egy óra 

már elrabolja, 

de én birom, s egy röpke szóra 

kiszáll karomba. 



S ekkor tejarca fénybe reszket, 

szemébe fény gyűl, 

s még szebb a rózsás képzeletnek 

aranyködétül. 



Hagyjátok hát meg búm továbbra 

édes vigasznak, 

és hadd legyek ily koldus-árva 

s ily szörnyű gazdag! 

