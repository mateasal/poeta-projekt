


Ennek az özvegynek itt a villamosban 

nem akar senki se 

helyet adni. 

Csak áll s lesi, hogy 

hová 

ülhetne le. 

Szemében pedig ez van: Irgalom, 

kegyelem, emberek. 

Messziről jövök én, 

gyermekszobákon és temetőkön 

bukdácsoltam előre, 

míg ide jutottam. 

De elhalt az uram, nincs, aki védjen, 

elhaltak fiaim, 

leányaim, kedves vejeim is, 

s most egyedül 

teszem meg ezt az utat, 

a végállomásig. 

Mondjátok, emberek, 

ha láttok itt, amíg dülöngök, 

rendkívül-furcsa, kis fekete kalapomban, 

rogyadozó térdemmel, 

s a gyakor szüléstől 

megroncsolt méhvel, 

nem jut eszetekbe 

az édesanyátok? 

