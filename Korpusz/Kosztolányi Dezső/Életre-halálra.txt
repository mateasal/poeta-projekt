


Mint aki búcsúzik, beszélni 

akarok. 



Itt éltem én, vér véretekből, 

magyarok. 



Mint akit égő szókra gyújt föl 

a halál. 



Szájam kigyulladt viziókat 

kiabál. 



Együtt örökre, együtt, együtt 

veletek. 



Kuckóba, sáncba, rongyba, harcos 

feletek. 



Mi volt ez? A szívembe harsog 

az egész. 



Láng és korom, megtébolyul, ki 

belenéz. 



Sírtam miatta én is, én is, 

beh korán. 



Én is zokogtam hosszú, véres 

lakomán. 



Éreztem a semmit, a szégyen- 

maratást. 



De láttam egykor kánaáni 

aratást. 



Kerek eget, mely egy családot 

ölel át. 



Parasztleányok hercegnői 

derekát. 



Bő dáridót, mely könnyeinkbe 

belefúl. 



Ifjú erőt, bűnt tékozolni 

pazarul. 



Mégis mindent, ami tiétek, 

szeretek. 



Vén bajszotok, puffadt, lilás-kék 

eretek. 



Úr-kedvetek, amelynek párja 

nem akad. 



Öreg, nehézkes, régi-ízű 

szavakat. 



Ábrándomat, mely életemre 

sebet üt. 



Hajnal felé a múltba rívó 

hegedűt. 



A délibáb vizében úszó 

gabonát. 



Tükröztetett kastélyt, ezüstlő 

habon át. 



Halottjaim csontját a földben, 

halavány, 



matróna-arccal, mélyen alvó 

nagyanyám. 



Rokontalan, sívó magányom 

egyedül. 



A hosszú őszt, mely visszanézve 

menekül. 



Jaj, életem engem bilincsbe 

veretett. 



Élő bilincs, forró bilincs, te 

szeretet. 



Bilincsbe jár mindig a tiszta 

szerelem. 



Ember-jussom testvér-bilincsben 

perelem. 



Haraptam ezt és kincsre vágytam, 

ami nincs. 



Csókoltam is, mert álom, áldás 

e bilincs. 



Lelkem ha kérte, amit a sors 

nem adott, 



Arany János bűvös szavával 

mulatott. 



Itt és csak itt, nem, ezt nem és nem 

feledem. 



Holtomban is csak erre járok, 

keleten. 



Izzóbb a bú itt és szívig döf 

az öröm. 



De szép, vidám, vad áldomás volt 

köszönöm. 

