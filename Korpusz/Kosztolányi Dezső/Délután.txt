


Az asztalon ott vannak még a morzsák, 

a jóllakott gyomor butult, nehéz. 

A homlokokra ráleng a komorság, 

a rózsakedv ásító görcsbe vész. 



Az udvaron csipog künn a baromfi, 

bágyadt közönnyel andalog a nap. 

A vén kutyánk is lusta már bolyongni, 

elnyúl a langyos kőlépcsők alatt. 



Az ablakot kinyitják, s rajt ezüstlő 

magasba lengő, kék sugáru füst jő, 

az úton egy-egy ember megy tova. 



Megszólal álmosan a zongora, 

s míg pang az élet, itt véresre festve, 

kormos köpenybe megjelen az este. 

