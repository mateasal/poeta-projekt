


A kerti golyókon a nap tüze ég... 

Langyos sugarak, bús őszi mosolygás. 

Szótlan haladok fáradt utamon 

s vérem melegíti a nap sugara. 



A ritka lugas, mely a nyár idején még 

árnyat teritett, amidőn teveled 

bolyongtam a rét iratos szövetén, 

most fázva susog s piruló levele 

egymásra borulva, a szélben inog. 

Pár árva virág remeg ott a gyöpön, 

bús szára lehajlik, tört szeme zárul 

és várja a csendet, az álmotadót 

s én hallom e csend, e mulás elejét. 



Némán haladok... De a fű, a virág 

mind kérdi: Szegény, emlékszel -e még? 

Emlékezem és kigyuló szememet 

a könny lepi el s csüggedve lezárom. 

Halovány orcámra a láz tüze száll, 

miként a levélre az őszi, piros lob, 

aztán lesülyed fejem a kebelemre, 

mint ottan az őszi virág, amely elhal. 



S a kerti golyókon a nap tüze ég. 

