


Nagy a reggel is. Operett-írók, 

bohémek, napi harminc 

cigarettátok keserű abrakjával, 

éjszaka hivatalnokai, 

nézzétek, hogy indul a hegyek mögül 

az ismeretlen ifjú. 



Gyermek vagyok én is ilyenkor, 

csupa kezdés, 

nyugtalan szívdobogás. 



Találgatom, mit hoz nekem, 

hiszek benne, ki hisz még, 

vele hancúrozom, 

rigóival fütyörészem. 

Úszunk fiammal az üvegzöld vízben, 

fényes nyilallással, 

mint a halak, 

majd a fáradtságtól boldogan lihegve 

partra rogyunk, és akkor 

vizes hajunk a homlokunkba csapzik, 

minthogyha sírnánk 

a reggeli láztól, 

s meztelenül, 

kurjantva kanalazzuk 

az aludttejet. 



Minden nap újra csalódom, 

mint mindenki. 

Tíz órakor unottan ásítok, 

délben fáj a fejem, 

délután a telefon kagylója 

szavak moslékját hömpölygeti felém, 

de a reggelt, a reggelt mégse felejtem. 

Emlékezem rá akkor is, 

mikor este mindketten megöregedtünk, 

s én fekszem az ágyban, 

ő meg hitetlenül, 

vénemberként csoszog az utcán, 

sötét papucsában, 

árnyék-üstökével, 

s beszórja ablakomat 

fekete szemetével, 

hideg, kiégett pörnyéjével 

a napnak. 

