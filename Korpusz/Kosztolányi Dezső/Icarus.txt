


Icarus a tüzes naphoz futott. 

Szárnyáról olvadt már a lágy burok, 

és léghasító tolla meglazult, 

előtte végtelen volt még az út. 

Érezte már, hogy céltalan kalandoz, 

s sosem jut el a lángsugaru naphoz. 

Aztán lenézett, könnyes, méla szemmel. 

Alatta mérgesen morgott a tenger. 



Megborzadott; érezte hűlni lelkét, 

arcát belepte a halálverejték, 

hörgött vadul, mint kit vadállat űz, 

és kétkedett, mi szebb: a víz, a tűz? 

Sajnálta csendes, lombos otthonát, 

hol élhetett vón boldogan tovább, 

de húzta testét a nehéz teher le. 

Érezte, elvesz... Szárnyát zúgva verte, 

mint az, ki véres háborút izen, 

s egy percre győzött a sötét vizen. 

Tollförgetegbe lankadtan kapálva 

kigyúlt szemekkel szállt a tűzhalálba, 

érezte, bukni fog, s emelkedett. 

Ment a halálba, mind felebb s felebb, 

forgott a nap, mint egy tüzes kerék, 

s elkápráztatta könnyező szemét, 

perzselte húsát a sugárnyaláb, 

de ő röpült... 

És így bukott alább. 

