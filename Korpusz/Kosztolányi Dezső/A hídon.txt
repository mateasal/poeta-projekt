


Húsz éves voltam és egy éjjel 

tíz óra tájt, színház után 

a nyári csillagokra nézve 

haladtam által a Dunán, 

köröttem minden oly csodás volt, 

a híd, hegy tűzzáporba lángolt, 

alant zokogtak a habok, 

s egy téveteg hajó a vízben 

hintázva ballagott. 



És én megálltam álmodozva 

a lüktető mélység felett, 

fejem a hídkarfára nyomtam, 

szájam sirástól reszketett. 

Szellő bujálkodott a habbal, 

beszélt a víz susogva, halkal, 

titokzatos, bús volt az éj, 

s a selymes és szagos víz árja 

hullámos, tiszta, mély. 



Ma is emlékezem az éjre, 

üres vágyódással tele, 

egy céltalan nap tompa éjén 

bámultam a vizekre le. 

Jöttek hajók zord lángtaréjjal, 

hullám feszült fel, mint setét fal, 

eltünt a hab, el a hajó, 

sóhaj vonaglott a setétben: 

a perc oly illanó. 



S miért, miért nem? sirni kezdtem, 

agyamba nyilalt, hogyha majd 

egyszer letörve, elfakulva, 

az aggkor nyugalomra hajt, 

gondolok -e a titkos éjre, 

s elém tünik -e majd igézve 

e híd, e hab, e tűz-virág, 

s az éj, amelyre a sugár szőtt 

vörös lángpántlikát? 



S hogy érzem akkor ezt az éjet? 

megrogyva, búsan, társtalan? 

S mint látom a híd-bolton álló 

huszéves ifjut, enmagam? 

Sirok, avagy csak ámulok tán 

a könnyü perc hamar lefolytán? 

Vagy tördelem eres kezem, 

s a habzenére, lángözönre 

nem is emlékezem? 



Ki tudja... Mostan is gyakorta 

úgy rémlik, mint egy költemény 

az én sirásos, nyári éjem, 

az én könnyes álom-regém. 

Olyan, mint egy ezüstös álom, 

mely ifjan hull a sírba le, 

s ma sem tudom, hogy az az ifjú 

Én voltam -e ?... 

