


Május. 

Szív és torok hogy fuldokol. 

Isten fölöttem és az ég 

s lenn a fényes pokol. 



Egy éneket, 

hatalmasat és lüktető-vadat, 

neked. 



Térdig rózsában és övig a fűben 

kacagni, 

egészségesen, egyszerűen. 



Szeszélyt 

dadog a szájam, és ifjú foggal harapnám 

a vad veszélyt. 



Nem félek én, 

mert hogyha meghalok, ezerszer élek én, 

és szép a sorsom, 

és szép, ezerszer szép az én koporsóm. 



Én. 

Hazug a rím, nem leszek soha 

vén. 



Ettem. 

Virágot, mézet, lángokat. 

Szerettem. 



Úsztam. 

Az elmúló folyón örök barázdát 

húztam 

s fülem körül - még egyre hallani - 

csörgött a hajnali 

folyó. 



Vizes hajamra lángoló 

csókot dobott a nyár, 

és - hallali - 

nem múl el soha már. 



Hallod? 

Hogy zengenek a messze-messze halmok, 

s a szép 

és mély zenét, 

mely csöndbe símul szívünk láza mellé, 

mint hogyha benne most is hullám csobogna 

s a nyugtalan folyó emelné. 



A parton 

a boldogságomat magasba tartom 

atléta-kézzel és fejem 

könnyű ábrándra fektetem. 

Így dalolok, egészen és betelten, 

amíg az élet záporozva hull rám, 

s a lelkem 

viszi a hullám. 

