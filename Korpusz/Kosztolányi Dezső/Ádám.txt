


Most gyakran gondolok arcodra, Ádám, 

én ősapám, mert fáj, hogy létezem 

s a nevem: ember. A gond szolgaágyán 

feléd lóbázom csüggeteg kezem. 



Papagáj, tigris közt csúf emberállat, 

kire kövér kenyérfa bólogat, 

körömmel vakarod vörös szakállad, 

s úgy képzelem, hogy véres a fogad. 



Ó, első ember ... Ó fájdalmak Kútja... 

Te vagy a szennyes óceánnak kútja, 

amelyből fájó sorsomat öröklöm. 



Bár láthatnálak színről-színre téged, 

hogy most, mikor könny, átok és jaj éget, 

őrjöngve az arcodba vágjam öklöm. 

