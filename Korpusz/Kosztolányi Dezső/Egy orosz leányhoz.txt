


Észak fehér, hideg leánya, 

te gyenge, halvány hóvirág! 

Nézlek soká, búsan csodálva 

s kínzó menyország nézni rád. 



Pokol-szemed halálitélet, 

holló hajad hulló korom, 

gőgös fagyod perzselve éget, 

s a porba nyomja homlokom. 



Olyan fehér vagy, mint a hósík, 

a végtelenbe elvesző... 

Árnyas hajadba ringatózik 

egy tünde liliom-mező... 



Belátsz szorongatott szivembe, 

kacagva nézed kínomat, 

s azt hirdeted mosolygva szerte, 

nincsen tenálad boldogabb. 



Nem bánt a könnyü és az emlék, 

és nem sebez a fájdalom - 

Mondd mégis, mégis, mért szeretnék 

megfagyni hűs jégválladon? 

