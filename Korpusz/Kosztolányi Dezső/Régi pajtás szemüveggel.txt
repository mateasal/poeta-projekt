


Galambősz lettél, gyerekkori pajtás. 

Jaj, merre jártál, 

milyen malomban, hombárban aludtál, 

te lisztes molnár? 

Tízperceink bohóca, szemtelen kis 

csörgő szarkája, 

sehogyse illik hozzád e paróka 

meg a komolyság. 

Virgonc szemeden is üveg van, vékony 

jéghártya rajta, 

alóla bámulsz, ümmögsz, hogy "Dezsőkém, 

édes Dezsőkém." 

Én nézem egyre, nézem a szemed most, 

az ismerős, víg, 

régi szemed, befagyva ott a jégben, 

a jég alatt lenn. 

Milyen nyugodt és távoli, milyen bölcs, 

majdnem hideg már. 

De az enyém az forró, cimborám, lásd, 

csorog a könnytől. 

