


Sár és virág, kavargó semmiség, 

de hirtelen, mint villám, hogyha lobban - 

két sor között - kinyíl nekünk az Ég. 



Mint árva rokkant, aki cigarettát 

koldul a hídon, úgy esdünk hitet mi. 

Európa költői, kik ma élünk, 

s szeretnénk szebb sziget felé vitetni. 



Külvárosi kapuban kisgyerek 

száraz kenyeret majszol, ám - igézet - 

az édes, ikrás napfény rápereg, 

s ő nyalni kezdi ezt az égi mézet. 



Mondd, láttad -e a pusztát nyári délben, 

mikor kövéren sárgállik nyugalma, 

és sárga minden, mily hideg-fehéren 

villant ezüst-szikrát a sárga szalma? 



Az utcanők fényes ruhában 

akárcsak az olcsó selyemcukorkák, 

s fülembe súgnak, a szélnél puhábban. 



Fejében az anyagi gond 

csörögve ébred, és megöblösödve, 

halálosan zúg, mint a gong. 



Csodálatosan érett, mint a kajszín- 

barack, s mosolya úgy csorog le dúsan, 

mint cukrozott gyümölcsre sűrü tejszín. 



Ó dáridós hajnalban borban úszó, 

ősz bajszok és könnyes-vad rikkanások, 

lassú halált kísérő hegedűszó. 



Beszélgetünk szobánkban még a csacska 

nyár hancúzásáról, s te, csöndes ősz, 

oly észrevétlen-lopva, mint a macska, 

bejössz. 



Végtelen napjaim 

menete. 

Bámulom, elborult 

remete. 

Várni még, élni még 

lehet -e? 

Fönn az ég, lenn a föld 

fekete. 

Szánts tollam, villogó 

eke te. 



Ó nő, te drága lengyel, 

olyan vagy, mint az angyal. 

Szépséged égi rendjel. 

E csókkal, puha-langgyal, 

kérlek, hogy ne feledj el, 

és érd be a kalanddal, 

e bús-egyetleneggyel, 

és légy nekem a bandzsal 

önkívület, mely kengyel 

nélkül az égbe nyargal. 



Beh titkos is volt a másik szobából 

egykor a kedves "messze" hangja. 

Most nincs titok és messzeség, lejárt már 

a régi ábránd úri rangja. 

Mily józanul kong pesti rádiómba 

a Westminster Abbey harangja. 



Mint régi, szent apáca, úgy vágyja már a mennyet, 

hogy csak bélpoklost ápol, s mert a sebet utálja, 

magát megbüntetendő felszürcsöli a gennyet: 

úgy én dühös rajongó, aki e korba senyved, 

s homályban, állatok közt a tiszta fényt csudálja, 

dacból sarat zabálok és kortyolom a szennyet. 



Egy asszony is van itt, rekedt. 

Ölel egy halvány gyermeket. 

Az élet, élet verte meg. 

Azért remeg. 

Sóhajtva néz a földre le. 

Szeme sós könnyel van tele. 

Batyuja sincs. Nincs más vele 

csak élete. 



Piros levéltől vérző venyigék. 

A sárga csöndben lázas vallomások. 

Szavak. Kiáltó, lángoló igék. 



Kis, furcsa lányok, édesek, 

hová repült a régi kedvem? 

Minden, mi szép volt, szétesett. 

Jaj, jöjjetek és súgjatok még 

nekem valami kéteset. 



Mióta vágyakoztam már reátok, 

s most végre-végre visszatértem ím. 

Cigányzene, holdfény, bor, régi átok, 

ábrándozó lányok, nyájas családok, 

ti mérgeim. 



Két pár cipője volt és két ruhája. 

Zord volt. Nem is mertünk fölnézni rája. 

De néha este ellágyult, megolvadt, 

nyitotta nékünk az ablak kilincsét, 

és megmutatta mesebeli kincsét, 

az őszi égbolton a tiszta holdat. 



A pitvaron a tengeri 

nevet a nap piros tüzére, 

de sárga árnyát elveri 

a paprikák piros füzére. 

Száll-száll a lelkem kergetőzve 

a mustszagú, világos őszbe, 

mint szélbe csörgő papiros, 

fölötte a halál és élet 

a sárga és piros. 



Jaj, a gyerekkor mily tündéri kor volt: 

egy ködbe olvadt álom és való, 

ha hullt a hó az égből, porcukor volt, 

s a porcukor az abroszon a hó. 



Mi ez a vágy, mely vérem megrohanja? 

Nő, légy velem most, alkoss, szülj meg újra, 

boldogságom rejtélyes édesanyja. 



Paraszti múzsa, 

ki hajdanán oly üde voltál, 

akár a rúzsa, 

fested magad, s kopik az arcod 

gyógytári rúzs-a. 



Utókor? 

Megyünk az úton s elfödi nyomunk a 

futó por. 



Jaj, hogy csörömpöl, zajlik a dagadt ár, 

ropog a jég és elreped fönn és lenn, 

minthogyha csillárt, tükröt törne barbár 

dühébe sokszáz őrült forradalmár 

egy óriás üvegkereskedésben. 



Egy könyvvel elaludtam, elfeledtem 

kitenni a kezemből, nyomta mellem, 

fölébredtem reá és elvetettem. 

Ó, nemsokára csöndesen, meredten 

nyugszom a földbe és föld lesz felettem. 

Azt el fogom majd bírni? Lehetetlen. 



Itt az ítélet pusztán alaki, 

mindíg kell a börtönbe valaki. 



Zöld lepelben állsz, mint karcsú, könnyű, 

lenge fűz. 

Nézlek és átélem életed most, 

gyenge szűz. 

Szived a melled kis templomában 

csengetyűz. 



Egy pillanatra láttam csak zafir- 

szemed s csodásan ellebegtél, 

mint a zefir. 

Azóta lelkem őrzi képed, 

olyan szilárdul, mint a gránit, 

s enyém a bánat. 



Bosszús 

dühvel harapja ablakom az orkán, 

s brummog sötéten, mint egy síri és mély 

basszus. 



Félhat. 

Köd és magány, halálos elhagyottság. 

Ki egyedül van egy hotelszobában, 

félhet. 



Kerestelek, 

majd jöttek a deres telek 

és este lett, 

csak bódorogtam, mint a vak, 

nem is találtalak. - 

Szétváltunk, mint peres felek, 

de most, tündökletes alak, 

magányomban börtönfalak 

éjére festelek. 



( Lélektani meghatározás) 



Emlékezet, 

most azt hiszed, volt, most meg azt hiszed, hogy 

nem létezett. 



( Ez talán inkább bölcseleti) 



Emlékezet, 

tebenned él és van, de hogyha meghalsz, 

elvész veled. 



( Regényes és ábrándos) 



Emlékezet, 

ledőlt tanyák, romok és régi sírok 

mellé vezet. 



( Alázatos, szomorú fohászkodás) 



Emlékezet, 

rokkant barát, nyújtsd a világtalannak 

szent félkezed. 



Megjöttem éjjel a vonattal. 

Tél volt, setét. 

Anyám otthon úgy jött elém, mint 

a múltba rég. 

Reám borult. Én nem akartam 

megnézni még. 

De ő mutatta, hogy amott túl 

két gyertya ég, 

s ekkor a régi üvegajtón 

már láttam végtelenül-ismert 

halott fejét. 



Hol vagy, apám, 

hol vagy, te nagy. 

Nem vagy sehol, 

de vagy, de vagy. 

Valami rejt, 

valami zár. 

Mi ez a csönd? 

Mi ez a vár? 



Ötven felé kivetjük önmagunkból 

mindazt, ami cifra s szedett-vedett lom, 

s olyan komor, fönséges lesz a lelkünk, 

olyan hideg és kongó, mint a templom. 



Halvány ezüstfüst futja be a fákat. 

A téli reggel éles, zúzmarás. 

Olykor, mikor lehúzzuk téli kesztyűnk, 

belénkharap a fagy, s mi sírni kezdünk, 

mert fáj a seb, mint a farkasmarás. 



Egy hang kiált belőlem: élni, élni, 

s egy másik is: a semmibe alélni, 

már látom a partját csillámlani. 



Elülnek a gyötrelmek és a láznak 

rémképei, s fejembe fölcikáznak 

a morfium arany villámai. 



Rég elröpült már kisfiam kacajja, 

állok magam. 

A múltba nézek és előre, várom, 

mi hátra van. 



Örömtelenség, hó és csönd köröttem, 

határtalan. 

Olyan vagyok, mint téli fa az erdőn, 

madártalan. 



Borul a hívő, friss gyerekszem, 

tündért se látok, nem verekszem. 

Jobb volna elköszönni: jó éjt, 

s eldobni ezt a nagy világot, 

mint egy dióhéjt. 



Mint telefon az elhagyott lakásban, 

mely éjidőn reménytelen csörömpöl, 

úgy jajveszékel itt hiába lelkem, 

oly messze az élettől és örömtől. 



Ki a halált legyőzted hajdanán, 

te életet adó, legtitkosabb nő, 

a Semmi partján majd erős neveddel 

köszöntöm a kemény halált, anyám. 

