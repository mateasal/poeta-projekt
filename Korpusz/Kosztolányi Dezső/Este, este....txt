


Este, este... 

Árnyak ingnak, 

és bezárjuk ajtainkat, 

figyelünk a kósza neszre, 

egy vonatfütty messze-messze. 

És a csend jő. 

Alszik a homályos éjbe 

künn a csengő. 

A díván elbújik félve. 

Szundít a karosszék. 

Álmos a poros kép. 

Alszanak a csengetyűk. 

Alszanak már mindenütt. 

A játékok, a karikahajtók, 

a szegény tükör is hallgatag lóg. 

Ó, néma csengetyűk. 

Az óránk is félve üt. 

Alszik a cicánk s a vén szelindek, 

föl ne keltsük - csitt - e sok-sok alvót. 

Alszanak a régi réz-kilincsek 

s alszanak a fáradt, barna ajtók. 

