


Uram, irgalmazz! Add nekem kegyed! 

Elmúlt megint egy év a régi csendben! 

De most fölordítok egyszerre! Negyven! 

Eszembe jut minden! Hová megyek? 



Hová viszel? Tán pihenek egyet? 

E kőre itt! Hagyj kissé megpihennem! 

Vagy mint a vásott gyermek bőgni: nem! nem! 

Nem akarom! De hogy? De mit tegyek? 



És mentem eddig, nem gondolva, merre, 

beléfogózva atyai kezedbe, 

de most velőm és vérem összefagy. 



Amint vezetsz itt e homályos erdőn 

és nem látlak, én Alkotóm! Teremtőm! 

Én Rombolóm! Félek veled! Ki vagy? 

