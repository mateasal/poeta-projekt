


Őrült pillanat gyermeke: ember, 

emléke a láznak, 

melyben az ajkak egymásba harapnak 

vágyak forradalmán, 

és a fogak ezüst ragyogásával 

összekocódnak. 

Mért feleled, hogy mindenki királyi 

ágyban született meg, 

a vér bíborában? 

Mért félsz szakadatlan, gyáva, mi érhet? 

Mért szorítod hideglelős kézzel 

azt a kilincset, 

s mért állasz az utcán, mint egy számológép 

porlepte közönnyel, 

dupla szemüveggel, vonva a vállad, 

mint kit egy ásítás langyos unalma 

lökött ki a földre? 

Vidd a szerelmet. 

Ragadd meg a tébolyt, melybe fogantál, 

csillagok testvére, előre a pályán, 

cikázva garázdán, öncélú szeszéllyel. 

Véletlen hercege, égi kalandor. 

Ember. 

