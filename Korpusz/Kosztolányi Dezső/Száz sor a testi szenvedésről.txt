


Együgyű dal 

az én dalom, 

ő fújja ezt: 

a fájdalom. 



Azt fújja: jaj, 

azt súgja: fáj, 

a fej, a fog, 

a szív, a száj. 



Metsz, mint a kés, 

szúr, mint a tű, 

oly iszonyú, 

oly egyszerű. 



Csöpp cérnahang, 

nyápic zene, 

de mintha ég- 

föld zengene. 



Sír, mint a víz 

rí, mint a tűz, 

trilláz, sziszeg 

és csengetyűz. 



Azt hirdeti, 

hogy ő is él, 

és kornyikál, 

és gőgicsél. 



Nő és dagad, 

ha csenevész, 

s apad, tünik, 

sosem enyész. 



Most gőztülök, 

éppúgy sivít, 

most csak csipog, 

mint csitri síp. 



Nem hagyja el, 

bármit teszel, 

vág, kalapál, 

fúr, vés, reszel. 



Bömböl, huhog, 

dörög, recseg, 

folyton beszél, 

locsog, fecseg. 



Alig virrad, 

már belekezd, 

és hajnalig 

nem unja ezt. 



Nem unja el, 

én sem unom, 

megyek sötét, 

nem-járt uton. 



Ki ő, mi ő, 

nem ismerem, 

szólítani 

nem is merem. 



Nem fekhetem, 

nem alhatom. 

Mást mit tegyek? 

Hát hallgatom. 



Az életem 

lejtős felén 

így mulatunk 

mi, ő meg én. 



Állok vele, 

hanyatt esem, 

forgat tovább 

vad-rémesen. 



Meggyűlölöm, 

elátkozom, 

lassan, szépen 

barátkozom. 



Nem tördelem 

a két kezem, 

hogy mit jelent, 

nem kérdezem. 



Nem kérdezem, 

mi végre kell, 

csak figyelem, 

csak érdekel. 



Nótája csúf, 

de nem sekély, 

bár bamba is, 

a mélye mély. 



A mélye mély, 

mert mélybe vet, 

készítgeti 

a végemet. 



Ép testemet 

vetkőzteti, 

hiába van, 

nem kell neki. 



Rohan, cikáz 

az idegen, 

bőszen betör, 

s nem idegen. 



Már várom is, 

mihelyt kiállt, 

ő benne most 

lelkem kiált. 



Halál-hívó 

vérem gagyog, 

nem ő a rossz, 

én, én vagyok. 

