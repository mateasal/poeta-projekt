


Úgy jött a villámfényes bálterembe 

a víg herceg, mint egy fenegyerek. 

De most kinyúlik két széken merengve, 

és a leégett gyertyán kesereg. 



A haja ősz, mi este feketéllett, 

szegény szeme akár a vak üveg, 

és érzi a hunyó fényt - bús ígéret - 

a gyöngyvirágot, a csengettyüket. 



Üvegkoporsó áll a szürkületben. 

Vár rá szelíden. A fény összerebben. 

Seprőkkel, ronggyal jő a csürhe-nép. 



És a vén kéjenc végső ájulatba 

hallgatja fáradottan, félig alva 

fehér szüzecskék szoprán-énekét. 



A rózsaszínű gyertyák pityeregnek. 

Fakóvá hamvadott a rózsaszín. 

Vad táncolók az éji őrületben 

a parketten sötét sebet ütöttek. 

Ez a nép, hölgyeim és uraim. 



A herceg is halottas ingbe bújt már, 

és lelke mindjárt messze andalog. 

Előbb azonban biccent elegánsan, 

és fekete nyakkendőjébe tűzi 

a kilobbanó hajnalcsillagot. 

