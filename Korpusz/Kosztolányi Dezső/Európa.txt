


Európa, hozzád, 

feléd, tefeléd száll szózatom a század 

vak zűrzavarában, 

s míg mások az éjbe kongatva temetnek, 

harsány dithyrambbal én terád víg, 

jó reggelt köszöntök. 



Ó ősi világrész, 

te régi, te rücskös, te szent, te magasztos, 

lelkek nevelője, illatokat és ízt 

szürő, csodatévő, nagyhomloku, könyves, 

vén Európa. 



Ha mostoha is vagy, viaskodom érted 

és verlek a számmal és csókkal igézlek 

és szókkal igázlak, hogy végre szeress meg. 



Ki téphet el innen, 

ki téphet el engem a te kebeledről? 

Nem voltam -e mindig hű, tiszta fiad tán? 

Kölyökkorom óta nem ültem -e éjjel 

lámpám sugaránál tanulva a leckéd, 

vigyázva, csodálva száznyelvü beszéded, 

hogy minden igéje szivembe lopódzott? 



Már értik azóta az én gügyögésem, 

bármerre vetődjem, sokszáz rokonom van, 

bármerre szakadjak, testvérem ezer van. 

Nem láttam -e Kölnben a német anyókát 

esőbe csoszogni, Párizsba a tündér 

francia leányok könnyű szökelését, 

Londonban a lordok hajának ezüstjét, 

s nem ettem -e, ittam munkásnegyedekben, 

családi szobákba lármás olaszokkal? 

Nem fájt -e velőmig a szlávok, a sápadt 

szlávok unalma, a bánat aranyszín 

fáradt ragyogása? 

Mind édes-enyémek a népek e földön, 

kitágul a szívem, beleférnek együtt. 



Fogadjatok engem 

ti is szivetekbe, 

s ti távoli népek 

kürtösei, költők, 

pereljetek értünk otthon a mivélünk 

perlőkkel, anyánkért, s mi tiértetek majd 

itthon perelünk, hogy élhessen anyátok. 

Kiáltsatok együtt, 

Európa bátor szellemei, költők, 

hogy gyáva vadállat bújik el a vackán 

és vaksi vakondok fúr alagútat. 

Daloljatok együtt, 

fények, fejedelmek, szellem-fejedelmek, 

hogy lélek a várunk, légvár a mi várunk, 

ezt rakjuk az égig, kemény szeretetből 

és légi szavakból. 

Kezdjetek előlről építeni, költők, 

légvár katonái. 

