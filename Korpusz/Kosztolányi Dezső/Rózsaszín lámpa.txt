


Minden fővárosban 

lángol a ködből, 

a harmadik vagy negyedik emeletről 

egy rózsaszín lámpa. 



Úgy ég a meredek 

háztetők zavarában, 

fönn a telefondrótok közt, a sötétben, 

mint a mennyország, 

mint gyermekkorom kis betlehemje, 

mint az ismeretlen szerelem 

elveszett paradicsoma. 



Mily borzas hisztérika 

tollászkodik alatta, 

fejfájósan kavarva rumos teáját, 

sűrű cigarettafüstben 

olvasva egy 

ponyvaregényt? 



Mily elvált asszony cifrázza föl 

az ócska, színes papírronggyal 

elrontott életét? 



Én nem tudom. De este, ha fázom 

és céltalannak látszik az útam, 

úgy nézek erre az ablakra, 

mint egy kutya, 

s ha fölmennék, talán 

örökre ott maradnék. 

