


Mi ez, mi ez? 

Szűz Mária. 

Mi ez, mi ez? 

Isten fia. 

Védd meg szegény kisgyermeked. 

Alázatos szívem remeg. 

Fehérlő orgonák közt jártam, 

és egy leány a mély homályban 

haragoszöld lombok között 

vetkőzködött, öltözködött. 

Olyan volt, mint egy kis cukorbaba. 

Fehér hátára hullt sötét haja. 

Cikáztak az aranyoszöld legyek 

a fekete földön, s ő nevetett. 

Hogy nevetett. 

Mondd, mit akarhat tőlem Ő, 

miért fél így a remegő, 

bús kisgyerek? 



Azóta folyton erre gondolok csak, 

a tárgyak álmosan forognak. 

Jaj, jaj, nincs erre szó, 

lélekzetállitó 

gyönyör 

gyötör. 

Kiszárad tikkadt ajakam, 

és sírok, szégyelem magam, 

és lángvörös lesz a világ, 

az arcom ég, pirulva, forrón, 

és délután vérzik az orrom, 

látok ezer tűzpántlikát 

és látom Őt - oly szenvedő és halvány - 

a padlásunk derengő rejtekén, 

zöldszinű homályon, sárga szalmán, 

és minden este korán fekszem én, 

s akárhová megyek, mindig felém jön, 

a zongoraszobában, az ebédlőn, 

és lihegek és ég szemem, 

s álmatlanul dadogok Néki, Néki 

és a szemem a szoknyáját letépi, 

és látom Őt, Őt meztelen. 

Én Istenem. 

Nézd, kis karom milyen sovány. 

Milyen zavaros a szobám. 

Mi lesz velem? 

