


Én, ki tavaly még könnyű szívvel jártam, 

forró sugárban, 

most járok itt a sápadt, bús fagyok 

fenyérein 

és fölorditok: hol vagyok? 



Testvéreim. 



Volt egy kutyám, 

s nem vertem ki, mikor haragos éjjel 

a hóvihar acsarkodott a széllel, 

csunyán. 

S mikor beteg lett, 

köré sereglett 

a bánatom, a gondom. 

Fölkeltem, hogy reá tekintsek, 

úgy néztem, mint egy árva kincset. 

Egész éjszaka virrasztottam otthon. 



Aztán vásott és buta lázban 

nem madarásztam, 

mert szántam a madárfiókot, a picinykét. 

Vígan kaszáló, 

zöld, könnyü háló 

zacskójával nem fogtam soha pillét. 

Sohase ültem lesve régi cser-tőn, 

vörös vadat nem űztem havas erdőn. 

Kikerültem a gyíkok napos árkát. 

El nem tapostam 

a réteken a szentjános-bogárkát. 



Mostan 

elmondom nektek, emberek. 

Csak ezt, csak ezt - könnyezzetek. 

