


Nehéz meleg leng a vidék lapályain. 

Békétlen állanak a felpörkölt hadak. 

Fojtott morajjal zúg a gyengülő ajak, 

hűvös nedűt kiván a láz-kinozta íny. 



A pusztaság üres, az égen semmi folt, 

habozva áll a húszéves, öreg király, 

a sorból olykor egy ügyes vitéz kivál, 

de visszajő busan: minden nyugodt, kiholt. 



Egyszerre indulást rikolt a kürttorok, 

nyüzsgő sietség zúg, mozdulnak a sorok, 

elsápad a király és megbotol a ló... 



És fönn az ég ivén sötéten nyargaló 

vészfelleg tornyosul s tompán morogva száll, 

ormán vigyorgva ül gőzködben a Halál. 



Ezüstösen villog fönn a zománc-kereszt 

és vérre szomjazik a háborús acél, 

a sápadó sereg sietve útra kél 

és zúg, mint a köpű, mely nyüzsgő rajt ereszt. 



Kaszásra vár mindenütt a sárguló kalász, 

a harcosok között nyomott a hangulat, 

komor nyugodtsággal buzdítnak az urak, 

a bús, letört király csüggedten nyargalász. 



Egyszerre, mint ezüst-kigyó, lassan görög 

feléjük a vasas, tar-homlokú török; 

buggyos ruhájukban nagy testük még nagyobb. 



Halált köp az ágyú, a penge felragyog, 

vér fröccsen a mezőn, hullong a hús-cafat - 

s felhővel fogja be dicső szemét a nap. 



Tajtékos embervért iszik a rét, az út... 

Győzött az ellenség ágyúja és csele, 

királyi zsákmányát ragadja a Csele, 

a fergetegben a kürtszó zokogva búg. 



Vizen van a győző, a bús Perényiné 

rőtszínű fáklyánál könnyek között temet 

s hogy látta a paraszt, mint tett-vett csüggeteg, 

az éjjel árnyain kisértetnek hivé. 



A gyászoló házban kigyúlt a mécsvilág, 

siratta az anya eltávozott fiát, 

s jöttek sokan, sokan, de nem az ő fia... 



A zordon aggok és a sápadt szenvedők 

hitetlen térdeltek csak a kereszt előtt 

és néma ajkukon meghűlt a hő ima. 

