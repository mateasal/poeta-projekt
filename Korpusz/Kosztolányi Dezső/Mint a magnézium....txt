


Mint a magnézium, amelyet éjszaka 

gyújt meg a fényképész, úgy ég a holdvilág. 

Egy nyári vendéglő tornácán tünődöm 

egyedül az éjben, mint utolsó vendég, 

s már tíz perce nézem egy rossz gyufatartó 

két sánta gyufáját. 

Kószáltam egész nap, nem volt hova lennem 

a csillagok alatt, szaladtam, megálltam, 

utcapadra ültem, fáktól tudakoltam, 

miért vagyok árva. 

Jajjaj, édesapám, 

halott édesapám, egyetlen, igazi 

férfirokonom te, aki úgy szerettél, 

ha most látnál engem. 

Ha kitörve sírod kapuján e csöndes, 

rémszerű órában erre kódorognál 

züllött kabátodban, melyben eltemettünk, 

szakadt gombjaiddal, rongyosan-férgesen, 

mert a halottak mind bús, régi csavargók. 

Jaj, hogyha most látnád 

elmúlt életednek fájó maradékát, 

s amint közelednél a túlsó oldalon, 

végtelen-ismerős 

acélkék szemeddel lassan, szomorúan 

reám tekintenél. 

