


A délutánoktól mindig futottam. 



Ha jött az árny, s ha nőtt szivem felett, 

megbújtam a szobában egy sarokban. 

És az egész föld beleremegett. 



Egyszer szél és fehérség. Por. Kisértés. 

Mindenki valamit keres, 

még a homok is ideges. 

Otromba zaj 

és tompa jaj - 

oly elhaló - olyan csodás - 

harangozás - vagy motozás - 

nincs nyugta sehol nyugtalan szivünknek. 

A tikkadt fecskék álmosan röpülnek. 



Máskor rikító fény és sárgaság. 

A tűz fölgyújtja vágyaink dalát 

és nőnek a bűnök s a kisleányok, 

s mi nézünk félve, szívdobogva rájok. 

A nap beteg szivünkre süt, 

bánatosak a hegedük, 

emlékeink hervadtan illatoznak, 

halljuk szavát búcsúzó bánatoknak. 

Gonosz fejfájás kóvályog felettünk, 

parázslanak a kislány szemei, 

szoknyáitól meggyúl a levegő, 

rá se merünk tekinteni... 

Csak babrálunk sárgult arcképeken. 



De néha csupa sejtelem. 



Ilyenkor elhal a vér éneke 

és minden oly üres és fekete. 

Gyertyák gyúlnak vihar-váró szobákban, 

sajogva lüktet homlokunk. 

Fogunk csikorgatjuk és nem beszélünk, 

elfordítjuk fejünk... 

Úgy suttogunk. 

