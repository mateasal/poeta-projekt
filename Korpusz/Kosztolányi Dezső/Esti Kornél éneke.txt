


Indulj dalom, 

bátor dalom, 

sápadva nézze röptöd, 

aki nyomodba köpköd: 

a fájdalom. 



Az életen, a szinten, 

a fénybe kell kerengni, 

légy mint a minden, 

te semmi. 



Ne mondd te ezt se, azt se, 

hamist se és igazt se, 

ne mondd, mi fáj tenéked, 

ne kérj vigaszt se. 

Légy mint a fű-fa, élő, 

csoda és megcsodáló, 

titkát ki - nem - beszélő, 

röpülő, meg - nem - álló. 



Légy az, ami a bölcs kéj 

fölhámja, a gyümölcshéj 

remek ruhája, zöld szín 

fán, tengeren a fölszín: 

mélységek látszata. 



No fuss a kerge széllel, 

cikázva, szerteszéjjel, 

ki és be, nappal-éjjel, 

s mindent, mi villan és van, 

érj el. 

Tárgyalj bolond szeszéllyel, 

komázz halál-veszéllyel, 

s kacagd ki azt a buzgót, 

kinek a mély kell. 



Mit hoz neked a búvár, 

ha fölbukik a habból? 

Kezében szomorú sár, 

ezt hozza néked abból. 



Semmit se lát, ha táncol 

fényes vizek varázsa, 

lenn nyög, botol a lánctól, 

kesztyűje, mint a mázsa, 

fontoskodó-komoly fagy 

dagadt üvegszemébe. 

Minden búvárnak oly nagy 

a képe. 



Jaj, mily sekély a mélység 

és mily mély a sekélység 

és mily tömör a hígság 

és mily komor a vígság. 

Tudjuk mi rég, mily könnyű 

mit mondanak nehéznek, 

és mily nehéz a könnyű, 

mit a medvék lenéznek. 

Ó szent bohóc-üresség, 

szíven a hetyke festék, 

hogy a sebet nevessék, 

mikor vérző-heges még 

ó hős, kit a halál-arc 

rémétől elföd egy víg 

álarc, 

ó jó zene a hörgő 

kínokra egy kalandor 

csörgő, 

mely zsongít, úgy csitít el, 

tréfázva mímel, 

s a jajra csap a legszebb 

rímmel. 



A céda életet fesd, 

azt, ami vagy te, tettesd, 

királyi ösztönöddel 

ismersz -e még felettest? 

Az únt anyag meredt-rest 

súlyát nevetve lökd el, 

s a béna, megvetett test 

bukásait a szellem 

tornáival feledtesd. 



Hát légy üres te s könnyű, 

könnyű, örökre-játszó, 

látó, de messze-látszó, 

tarkán lobogva száz szó 

selymével, mint a zászló, 

vagy szappanbuborék fenn, 

szelek között, az égben, 

s élj addig, míg a lélek, 

szépség, vagy a szeszélyek, 

mert - isten engem - én is, 

én is csak addig élek. 



Menj mély fölé derengni, 

burkolva, játszi színben, 

légy mint a semmi, 

te minden. 

