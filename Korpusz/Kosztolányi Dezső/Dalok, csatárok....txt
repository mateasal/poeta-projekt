


Dalok, csatárok, lángoló dalok: 

maradjatok itt és beszéljetek, 

ha meghalok! 



Tibennetek él lelkem jobb fele: 

ó, gyújtsatok a lomha éjjelen 

tüzet vele! 



Míg sírba térek a föld rabjaként, 

égessetek el s keltsetek reám 

bús máglyafényt! 



Kiáltsátok, hogy éltem egykoron, 

és verjetek hatalmas riadót 

a síromon! 



Mondjátok, hogy tűz, villámtűz valék, 

testvérem volt a nap, arám a fény, 

anyám az ég! 



Beszéljetek, hogy jártam e tekén, 

s milyen dacos haraggal roskadék 

a földbe én. 



Dalok, csatárok, lángoló dalok: 

ragyogjátok be meghült homlokom, 

ha meghalok! 

