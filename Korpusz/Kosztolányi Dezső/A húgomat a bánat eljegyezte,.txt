


A húgomat a bánat eljegyezte, 

és most csak ül, szelíden, csöndben ül 

virágai közt, mindig egyedül. 

Ő is virág. Hervadt virág a lelke. 

A húgomat a bánat eljegyezte. 



Az ablakunk mellett csak vár szegény, 

a szenvedés hajol szíve fölé, 

s ha rózsa nyílik ki, nem az övé. 



Csöndes, komoly hajfürtje a fején 

szegényesen busong - fakulva s árván - 

mint holt leányé, a koporsópárnán. 



És néz. Szelíden, békült, tiszta szemmel. 

Zokogni nem tud és nevetni nem mer. 

De, hogyha nem lát a szobába senkit, 

és elmotoz, vagy ó szekrényeket nyit, 

siratja bús, koszorútlan fejét, 

és hogyha körülömli a setét, 

a könnye vén csipkék közt hulldogál, 

s a szíve, jaj, mint megrepedt pohár - 

gyémántpohár - babonásan csilingel, 

mert valaki játszott e tiszta szívvel, 

széttörte, s most olyan a sóhaja, 

hogy néha, ha az én szobámba téved, 

rémült imákat suttogok az éjnek 

s nem alszom el az éjszaka. 



Ő meg csak nézi, hogy a kert alatt 

hogy éled újra szüntelen a nap - 

bús, sárga nap - s hogy száll a lomha este. 



És vár. 

Mivel a bánat eljegyezte. 

