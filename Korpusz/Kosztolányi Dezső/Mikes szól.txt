


Az éjszakába fellobog a máglya, 

gyászsátorba tart a nagy vezér, 

halotti ének búg a pusztaságba. 



A kósza szél sejtelmesen beszél, 

a Marmorán kialszik mind a csillag, 

a régi seb sír, sír, s a könnye vér. 



A gyászdal, az örömzaj síromig hat, 

s ma kétszeresen nyom a szűk verem, 

a szivárványos éj száz árnyat ingat. 



És látok... A homályos éjjelen 

rohan Rodostó sok bús számüzöttje, 

kik százakig pihentek itt velem. 



Vágtatnak a koporsók dübörögve, 

csupa seb és sír a föld, rét, bozót, 

s sápadt halottvivők állnak körötte. 



És látok... És a lázas ég zokog. 

És jönnek a mélységből zúgva, forrva 

halotti arccal sírva bujdosók. 



Nyűtt tarsolyuk üres, szemük mogorva, 

a véreink ők s mennek reszketeg, 

tépett zászlókkal, megbomlott sorokba. 



Zsibong, dagad a kába körmenet, 

támolygva futnak el a szörnyü harctul 

éhes, fehér, sovány kisértetek. 



Vert páriák némán viharzanak túl, 

de sóhajuk egész hozzám sir át... 

Megint a népemésztő, régi harc dúl. 



Fut a levert, rongyos kuruc brigád, 

a vértelen harc véres áldozatja 

zokogva keresi az Ádriát. 



Bús társaik az égi madarak ma, 

s mennek, hogy a mezőn fakul a zöld, 

s az őszi harmat nyomuk eltakarja. 



Zokog az erdő, az ég fátylat ölt, 

s ők nekivágnak a kék végtelennek, 

vérzik, vonaglik, nyög az anyaföld, 



és a halottak mind, mind hazamennek. 

