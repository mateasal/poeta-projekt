


Az én tragédiám rövid volt, 

szenvedtem, álmodtam sokat; 

hová tekinték, tárt karokkal, 

márványhideg kebel fogadt. 



Egy gúnymosoly lecsillapítá 

lázongó érzeményimet, 

és most szivem, mint befagyott tó, 

hullámtalan, nyugodt, hideg... 



Te, aki folyton lázban égtél, 

s körülvett taps, parfüm, kacaj, 

halvány, fehér, hideg leányzó - 

tudod -e, mi a jaj? 



Te, akit oly dőrén magasztal 

a tettető, mázos-szavú, 

érzed, mi sok szív vérzik érted - 

tudod -e, mi a bú? 



Te, ki sosem voltál magadban, 

ha a sötét éj árnya jön, 

vonaglasz -e a hószín ágyon - 

tudod -e, mi a könny? 

