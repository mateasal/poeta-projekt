


Ti kérditek, miért vagyok? 

Miért kelek fel újra? 

Hogy lássam, mint a kósza szél 

a lányok aranyos, finom haját 

könnyes arcukba fújja. 



Hogy várjam azt, ki eljövend, 

egy lány, vagy nem tudom ki, 

oly jó álmodni tétlenül, 

s szeles időben szürke ég alatt 

dalolva kóborolni. 



Hogy imádjam, szegény hivő, 

mi fájó s halhatatlan. 

Hogy elsirassam csendesen 

a zokogó szeptemberi esőt 

egy bús, haldokló dalban. 

