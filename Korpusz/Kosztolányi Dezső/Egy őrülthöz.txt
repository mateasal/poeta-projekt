


Előttem állsz s hadarsz: király vagy, 

vért szomjazó, vad, gyilkos úr, 

s az őrület nagy koronája 

nehéz fejedre ráborul. 



Megtörve fekszel a vaságyon, 

parancsot osztogat kezed. 

Sovány fejed magasba lendül, 

királyi gőgöd élvezed. 



A vajszivű könnyekre olvad, 

a nagy, vasizmu szolga szán. 

Szegény bolond nép. Egy se látja, 

mint győz hadad véres csatán. 



Ott a napos, poros lapályon 

száll egy dühös vas-förgeteg: 

acél-sárkányok, zord vitézek 

hódolni jönnek most neked... 



Aztán csalódva feltekintesz 

és szétfigyel csontos füled, 

agyad a zord valóra eszmél 

s nem részegít az őrület. 



Kacagva hódolatra intesz, 

kezed kaszál a légen át, 

s mi szívszorongva, mosolyogva, 

könnyezve bámulunk reád... 



Nézlek soká, édes királyom, 

sápadt, beteg nagy martirom. 

Ágyad szemembe drága trón lesz, 

s legfájóbb könnyem elsirom. 



Nősz, nősz, dagadsz gyúló szememben, 

az őrület lángjainál, 

s megcsókolom rongyos sarudat, 

ártatlan képzelet-király. 



Hajrá, zenét, őrséget erre, 

hátráljatok, ti sorfalak! 

Parancsot oszt királyotok most, 

e szenvedő, szegény alak... 



Ti a hirért véres csatában 

rabolva nyúltok máshová, - 

de ő hatalmát képzelemből 

s roncsolt agyából alkotá. 



Ti vértivó szörnyek, falánkul 

oroztatok száz életet, - 

te csak tüzes lázálmaidban 

ölsz, győzöl, ó sápadt beteg. 



A szenvedély arany varázsa 

ragyogja be tar homlokod, 

ó képzelet dicső gigásza, 

a porba néked hódolok. 



Te vagy királyom, én a szolgád, 

ints, és ha kell, én meghalok! 

Én, én a bölcs... én, én a költő... 

a te első alattvalód. 

