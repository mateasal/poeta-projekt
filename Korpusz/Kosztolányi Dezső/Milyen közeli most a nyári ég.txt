


Milyen közeli most a nyári ég 

s ily messzi-kék 

alatta az alvó, beteg vidék. 



A csillagos ég - fényes sírlepel - 

reád lehel, 

s a mindenséget kézzel éred el. 



Csak ússz az éjbe, tündökölve ússz, 

jó, égi túsz, 

ó messzeség őrültje, Sziriusz. 



Mit hallasz itt? Az álmot hallod itt, 

a halmokig 

halkan motoz, az éjjel álmodik. 



Egy távol mozdony hortyog valahol, 

mert áll a tor, 

vértől zabáltan lassan zakatol. 



Az ablakok lehunyják a szemük, 

csönd mindenütt, 

A toronyóra zengőn egyet üt. 



De fölviláglik a mély éjszaka, 

kigyullad a 

kis patikának kormos ablaka. 



Egy gyógyszerészlány - hadi, fiatal - 

fölkel hamar, 

márványcsészébe álomport kavar. 



Az élet és a felleg eluszik, 

olyan bús itt. 

Élő, halott egyformán aluszik. 



Egyszerre a kis utcák dörgenek. 

Egy szörnyeteg? 

Nem, vas, halál, szíj. Éji őrmenet. 



Elhangzik a dobaja. Semmi más. 

Egy surranás. 

Most két erős, gyors puskadurranás. 



Aszfaltra rogy egy bús, bitang legény. 

Fáradt szegény. 

Csókolja a földet. Egy szökevény. 



Körötte senki. A vidék kiholt. 

Nem is sikolt. 

Ki volt az anyja, istenem, ki volt? 



A haj dús, még minden szála ép. 

A szája szép 

s harminckét foga büszke, drága ék. 



Sápadt fejéből csörgedez a vér - 

ki tudja, mér? - 

bámulja őt a vén Göncölszekér. 

