


A téli éjbe fergeteg dörömböl, 

hahó, hahó, a fergeteg vagyok! 

Száguldva rontok ki szoros körömből, 

s szétszórom a gyöngyös, hideg fagyot. 



Nehéz melegség szállt a vén világra, 

mindenki félt kuckószögletbe rég. 

Siessetek nagy melletek kitárva, 

élvezzük a fagy vészes éjjelét! 



Hadd tépje a szélvész nagy üstökünket, 

hadd rázza széjjel ami szertedül, 

elmúlt a tegnap, holnap lesz az ünnep, 

a fergeteg járjon vadul elül. 



Söpörje a pokolba régi házunk, 

és döntse szét a régi ormokat. 

Mi e jeges, napos honban tanyázunk, 

és mindenünk az izmos gondolat. 



Omoljon egybe, amit összeróttak 

múlt századoknak satnya bölcsei, 

s a száradott lelkű, puhult bigót had - 

lelkünket is vihar söpörje ki. 



És jöjjenek seregbe mind a pőrék, 

a száműzött, kiátkozott nagyok, 

s menjünk vihar lépéssel még előrébb - 

hahó, hahó, a fergeteg vagyok! 

