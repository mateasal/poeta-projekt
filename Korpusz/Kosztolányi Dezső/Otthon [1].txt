


Régen 

kószáltam én a földön-égen, 

köd volt előttem, köd megettem, 

fricskával és füttyel fizettem 

a szélnek, s az utcát tapostam. 



Mostan 

nehéz a lelkem, mint a mázsa. 

Jaj, ez az élet áldomása, 

nincs semmi már, mi lángra gyújtson. 

Nézd, itt a portám, itt a kulcsom, 

itt asztalom és itt az ágyam. 



Vágyam, 

a szajha, összevissza-párzott, 

vemhet vetett ki és bogárzott, 

és rémet-szörnyet kölykezett. 



Ezek 

a fattyaim mind énbelőlem, 

pocsolnak a vérben, velőben, 

övék vagyok, enyémek ők, 

a vérem isszák, vért, velőt 

gyilkos szeszéllyel. 



Éjjel 

a zongora, mint barna medve, 

fogat vicsorgat fenekedve, 

mint krokodil lapul a díván, 

párduc a karszék, enni kíván, 

kihív a harcra, beleránt, 

a szekrény lomha elefánt, 

s a kályha az arcomba horkol. 



Olykor 

állok közöttük én, komoly-bús 

és tiszta szívü, régi koldus, 

nemzője e garázda népnek, 

és reszketek, hogy összetépnek. 

