


Egy régi délelőtt gyorsan berobbant 

a hosszú, nagy szobába, mint a szél, 

leült, vagy állt, vagy fájdította rokkant 

szivét, s beszélt, úgy ahogy más beszél, 



vagy hallgatott, vagy ment és lépte koppant, 

egy cigarettát eldobott, s kevély 

száját elhúzva kacagott, s a roppant 

időben egyszer meghalt és nem él. 



Csak ennyi volt. Ezt láttam. És kezembe 

e sok-sok semmi most mégis ereklye. 

Ő, mondja ő, azt mondja minden ő, 



a toll, a száj, a húr, az utcakő, 

azt mondja ő, mivel nyomába leng a 

hír és halál. És az egész: legenda. 

