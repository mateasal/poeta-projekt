


Az élet arany trombitáján 

a búcsúzók dalát fuvom. 

Völgyekbe bágyad lassan, árván 

bércekre zengő indulóm. 



Szemem kiégett a gyönyörtül, 

fáradt a szám, kezem, fülem, 

és egyre lázad, égre hördül 

sok vérpiros, sötét ütem. 



Tüdőm se bírja. Nyomban éj lesz, 

s mégis olyan vad-szenvedélyes 

a vágyam, ez a korcs titán. 



Könny hull reám az alkonyégbül, 

keserű szám is elfehérül, 

és vér hörög a trombitán. 

