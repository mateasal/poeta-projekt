


Vendégeink, e furcsa házba, 

mily szókat adjak én tinektek, 

kik vártok, ábrándtól csigázva, 

és e függönyre rámeredtek? 

Itt nincsen ágy és nincsen asztal, 

terítve hófehér damaszttal. 

A tál lyukas és kong a korsó, 

s üres a bölcső és koporsó. 

Papír az ablak, s ha kitárod, 

az éjszaka száz réme károg. 

S ha ajtót nyitsz, egy meredélyen 

állasz a semmiségbe, mélyen. 



Ó, itt a semmi s ott a minden, 

túl, túl az ajtón zúg az élet, 

álmok remegnek kertjeimben, 

oly ködösek, búsak, fehérek, 

és tikkatag halotti rózsák. 

Tiétek a nábob valóság, 

a poma és az aranyalma, 

a vágyak áldott lakodalma, 

pezsgők édesse, keserűje, 

tél gyémánt gyöngye, nyár derűje, 

kik dúslakodtok földi kincsen. 

És a miénk csak az, mi nincsen. 



Mégis ti kértek, dús halandók, 

a koldusoktól, s százszor inkább 

nézitek a festett kalandot, 

mint véretek szent karmazsinját. 

Kezetek nyujtjátok remegve, 

mutatva, hogy nincs semmi benne, 

mert jajaj, mindhiába markolt, 

az élet hozzá is fukar volt. 

Csak egy maradt meg, ami nékünk 

a játék-álommenedékünk, 

s szegényes vendégségbe gyűlve 

leültök árva, bús körünkbe. 



Azt mondjátok, a minden itt van, 

és túl a kapukon a semmi, 

mely lármázik a fényben, ifjan, 

s hajh, nem tudunk nyomába menni. 

Bejöttök, s az ajtót becsukva, 

egy más világba vagytok újra, 

s akartok látni síró nőket, 

ibolyát, őszt és temetőket, 

tündért, ki a ligetbe lebben, 

csókot, halált és tőrt a sebben, 

mert itt keresitek, mi szétfolyt, 

az életet, a drága tébolyt. 



Legyen tehát. A szín peregjen 

öntengelyén, akár a földgömb, 

szélvész és villany sisteregjen, 

s hazudj szelíd holdfényt, te zöld gömb. 

Lázaktól égjenek az esték, 

váljon könnyé, vérré a festék, 

ocsudj, az űrből kelj ki, ember, 

s kiáltsd túl testvérőrülettel 

a végzetet, az összevisszát. 

Dobot! Zenét! Maszkot! Kulisszát! 

Legyünk többek, legyünk mi mások... 

Kezdjétek el, komédiások. 

