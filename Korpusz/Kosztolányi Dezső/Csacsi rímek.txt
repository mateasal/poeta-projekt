


Érdemem bár abban áll is, 

hogy versemre a banális 

rím csengőit aggatom, 

lelkem mégse rút kanális, 

melyben tört tál - sőt kanál is - 

hevert szerte szabadon. 



Képzelmem - sajnos - anális, 

és ha más teret tanál is, 

ezt kívánja kiadóm. 

Igy éneklek én kanáris 

hangon, melyet sok tanár is 

földícsér majd egykoron. 



E dal csípős, mint az ánis, 

nem miként a régi, mámis, 

agg költészet, mondhatom. 

Hetyke, ifjú és infámis, 

amilyen múzsám s nimfám is: 

él itt mindegyik atom. 



Bíboros, mint a kaláris! 

Lángoló, minthogyha Páris 

adta volna - - - - - 



Megölte lassanként a szepszis 

e dézsás, rocskás, bögrés, tepszis 

cselédet. 

De ezt kiáltja most a szkepszis 

felétek: 

Bezzeg, ha vitte volna Thepszis 

kordélya, hát megmentik ezt is, 

s feléled. 



Magyar! - ne félj, akárhogy is ugatnak, 

hányj fittyet a gőgös, komisz nyugatnak, 

hiszen úgyis a föld alá dugatnak. 



Ordít 

e kultúr 

dúlt úr, 

s fogat csikordít... 



Pislán 

máléz a kislány. 



Tömörkény! 

Van írásában némi vad, 

tömör kény! 

S úgy zeng szava, mint az az ágyú, 

melyet töm Örkény! 



Hogy nyugodtan alhass, 

üres legyen az alhas. 



Kétségbeestem - 

nagy volt a bestem. 



Miért a kokain? 

Megvannak okaim. 



Érted nyakam, erem is elmesem: 

nem érti szív, nem érti elme sem, 

hogy mint szeretlek, én szerelmesem. 



Szomorú a baktatása. 

A kezébe aktatáska. 

Úgy megy, mint egy vak tatácska. 



Csodálkozol a kokainistán, 

s nem érted? 

Gondolkozzál az okain is tán - 

s megérted! 



Erika! 

nem úgy 

verik a 

cigányt! 



Ne mondd te: morfinista. 

Mondd inkább franciásan, 

mondd finoman: 

morphinomane! 



Az életem elrongyolom, 

olyan már mint egy rongy gyalom, 

de még a föld is langy alom 

csak hálj te vélem angyalom. 



Nem kell énnékem jó dolog, 

fogpor és semmi Odolok, 

piszok, én néked hódolok. 



Az életem 

nem adom el. 

Hiába csábít 

Madame L. 

Te kellesz nékem, 

dadamell. 



Nem látjátok a színpadot, 

ti színvakok. 

Nem kell tinektek költemény, 

a szívetek az kőkemény. 



Amit elérni sose bír csók: 

eléri néha egy bibircsók. 



Mi van a deszkába? 

Eszkába. 



Kezem dühöngve tördelem: 

ó förtelem, ó förtelem! 



Te kedves, 

te tetves, 

rongyos kicsi angyal, a gyöpre 

heveredek. 

Szorítanak a kapcsok, az izzó 

hevederek. 

Öleld meg a régi, a régi 

haveredet. 



Könnyű erős - 

ismerős - 

hová tüntél 

tündér? 



Itt volt tegnap Devecseri, 

jaj de nagyon bevacsorált. 



Támadnak népek és elülnek, 

de, Hős, te akkor is leendsz, 

vad óceánok megvívója, 

Endresz. 

Győztes szelek szárnyán lobogjon 

a testeden a könnyű len-dresz, 

s kiálts oda a csüggedőknek: 

rend lesz. 



Azt mondod, hogy elegáns, 

de bókodnak fele gáncs. 



Átadta a telefont, 

mit lombokkal telefont. 



Szeretem én az őszt önző 

vággyal, minthogy oly ösztönző. 



Felszólítom amaz úri 

embert, ki a ramazúri 

alkalmával a mazúri 

mocsaraktól elszaladt: 

mivelhogy nem malícia, 

hogy mostan már Galícia 

táján jár a milícia, 

írjon K. D. név alatt. 



Almát eszünk ma, rá diót, 

és hallgatjuk a rádiót. 



Hégel: - 

Az ember nem eszméktől ég el! 



- Oly jó nekem az abszint, 

az arcom tőle kap szint. 

- Akarsz arcodon szebb szint? 

Inkább vegyél be pepszint. 



Önnek mindig hiányzott, 

Ha Ditrichstein nem ciányzott. 



Lefesteni nehéz volna 

Tiziánnak. 

Azt a sok jót, mit köszöntök 

ti ciánnak. 

Mit tegyek hát? Megsugom egy 

pici lánynak. 



Mint egy bezárt 

bazárt, 

kit tönkretett 

hazárd 

gazdája... 



Eléd esek, 

mert lábaid oly édesek. 



Eléd esem 

Ó édesem. 



Brokát. 

Mondd az okát. 



Míg itt mélázva ültök - 

elfogy a sülttök. 

Koca-koca tarka 

( Műveltebbeknek) 



" Ha nem is oly művész 

Rózsám, mint Tartini, 

Szeretném ő vele 

Az ekét tartani." 



" Érik a, érik a 

Hisztérika 

Nálamnál hűbb" stb. 



- Itt semmi hely sincs, kalauz úr. 

Nem lesz kibékülés? 

- A folyosón tessék leülni. 

Van ott egy fék-ülés ". 



Emlékezet, 

könnyektől ázott, rég eltűnt betűkön 

egy ékezet. 



Emlékezet, 

hajszolsz a múltba s ott mohó futásom 

megfékezed. 



Emlékezet, 

mit abbahagytam, a csókot, a munkát 

elvégezed. 



Emlékezet, 

jaj, megszakítom e fájó-bolondos 

nyelvészetet. 



Emlékezet: 

száraz kacsót kivánok és magamnak, 

nem lé-kezet. 



Emlékezet: 

Ó, Szerda és Nyugat, milyen kitűnő 

szemlék ezek. 



Emlékezet: 

titkos, mint dinnye, a föl nem szegett és 

nem lékezett. 



Rátok tekint két félteke, 

hogy féltek -e? 



Mit ér, mit ér két félteke, 

ha lóg az ember féltöke. 



Hallgat a sült kecsege. 

De hogyha él, fecseg -e? 



Ne búsulj most, inkább rigyess, 

Frigyes. 

( rigyet = szarvasbika üzekszik) 



Werfel? 

Cserfel. 



Halálhozó 

találkozó! 



Utána 

más nem maradt, csupán a 

bánat. 



Indulj, 

ingujj! 



Egy menű 

egynemű. 



Lírám, 

te légy a 

a bírám! 



Atlasz: 

hanyatlasz! 



Ott volt a jószagú 

ibolya és a kósza bú. 



Miért nézed te folyvást 

e ronda golyvást? 



Ki nem ölel, 

lelket öl el. 



Esztéta? 

Érzi már vesztét a '. 



Az ember 

egy-két 

egykét 

létrehoz... 



Fölkelni reggel, rágni régi zsemlét: - 

inkább a nemlét! 



Csekély 

fekély 

ennek élj 

remek éj - stb. 



- Mondd csak, olvastad -e Lagerlöf Zelmát? 

- Olvastam a selymát! 



Nyíló számra 

hullott a csók 

kilószámra. 



Hegyezem a fülem, ül -e 

a lomb alatt fülemüle? 



Amulett. 

Hamu lett. 



Uraim, 

eszembe jut egy 

fura rím! 



Ha nincs mód, hogy búdon átláss: - 

már ott a gátlás. 



Hogyha a tál rozsdás, 

kínos minden mosdás. 



Megöli a siker Lacit 

( Azontúl is hyperacid.) 



Éld át azonmód, mit a sors hoz: 

ne fűszerezd, ne nyúlj a borshoz. 



Olykor könnyezve zokkant, 

de sok kant 

megszégyenít e rokkant. 



Míg éltem itt 

Novotny voltam. 

rovott, nivótlan. 



Hal-pakkal 

megyünk a síma talpakkal 

s alpacca 

kanállal eszünk. 



Volt nők miatt egy pár bajom 

s egy párbajom. 



Nőket 

emancipál 

e Manci Pál 

miatt. 



Te sóhereknek sóhere 

itt van neked egy lóhere. 



Költő, 

minden hatalmat egybeöltő, 

kit bámul reszkető, üvöltő 

fönségébe sok emberöltő: - 

a végtelenbe tündökölt ő. 



Szerelem, 

a vágyamat te feléd 

terelem. - 



Őzike. 

Őzik -e? 

- - - - - - - - - - - - - - - - - - - - 

Az a kérdés, hogy győzik -e? 



Ha ápolna, 

ugy hullna rám a lelke, 

mint kápolna. 



Itt az ágytál, 

melyre vágytál. 



Tiszttárs, 

mondd, merre az a tisztás? 



Két tölgy mered felénk az őszi tisztás 

vérző gyöpén, akár két szép tiszttárs. 



A fal előtt egy muzsik áll 

és muzsikál. 



Ledőlök a kanapéra. 

Rágondolok Kunapéra. 



Vágyaim elálmosodnak, 

elmosódnak. 



A bankra rátenyereltem, 

s magam telenyertem. 



Delnők, 

ha őt emelnők, 

lehetne elnök. 



Ez többet ér, 

mint a mai vitás 

naívitás! 



Szegény ember kenyere 

a nyenyere. 



A tiszthelyettes az utált 

tábornokának szalutált. 



A parazolt, 

mely annyi fényt elpazarolt. 



Mért nem szól az okarina? 

Hogyha volna oka: rina. 

( Ezt felelem, oh carina !) 



Neuralgia? 

Nem szabad 

eluralgnia. 



Kobold! 

dobold! 



A szobámat méla hittel 

berakattam malachittal. 



A parlament 

a falra ment. 



Mire gondolt? 

Az övére. 

De kiére? 

Az övére. 



Aladár hiúz- 

szemekkel néz a pénzre. 

À la Darius. 



Multkor történt e rémeset, 

sose láttam ily rémeset. 



Mondok valami rémeset, 

ami valóban rémeset, 

rendeltem málnás krémeset, 

és rámesett. 



Tengerszem: - 

beugranék, 

ha volna merszem. 



Ez adomát 

az utókornak 

adom át. 



Tudd meg, pajtás, az él csak, 

aki mihaszna, csélcsap. 



Kornél, ha benned hebehurgya láng ég 

és a szeszély szeszétől 

kopog a vad halánték, 

szólj ezután is, mert az istenektől 

több egy kicsiny ajándék, 

mint a költőkirályok nagy vígasza: 

a szándék. 



Költő: Álmodni, regélni! 

Huszadik század: Megélni, megélni! 



Tapasztalom - 

papasztalom. 



Westfal - 

az asztalon 

kereszt áll. 



Ez a szegény ablakostót, 

aki mindig babba kóstolt. 



A munkát követeld meg 

Ellustul. 

Ellustul. 



Kérdezd az éjtől, hogy enyém leendj -e, 

s toppanj be hozzám egyszer majd, ha langy a 

nyár, életem tündéri, régi rendje, 

pillére lelkemnek, tartó-gerendje, 

s áldott zavarja, nyugtató kalandja, 

kitől a lárma erdők tiszta csendje 

és szép a förtelem, s a föld varanyga, 

való, mely a vágyat fölülmulandja, 

csóktól, álmoktól duzzadó kelengye, 

ábránd-búzából fölrakott kalangya, 

hogy gyűjtenék veled, egyetlenegy te, 

szorgalmasan dolgozva, mint a hangya. 



Azonnal 

elment az amazonnal. 



Ezerrel azonnal 

ő adós a haszonnal. 



Láttam ott egy pulykát, 

ide-oda bujkált. 



Inog a fűrész, 

mint egy letört 

fű-rész. 



Egy hervadt nőszirom 

s mellette őszi rom. 



Forró nyáron kisbabuka szopikál, 

a ruhája könnyű, vékony tropikál. 



Falába 

belekoppant a ház 

falába. 



Falába 

zörög borús dalába. 



Falábú, 

ki végre majd a föld alá bú. 



Itt színdús indus 

eszik vitamindús 

ételt. 



Ez itt az a vita, min 

eldől majd a vitamin. 



Ez Káin 

a nyilvánosság 

deszkáin. 



Proust 

bírja a 

szuszt. 



Rosszalólag 

mondta: 

rossz a lólag. 



Olvastam a Maternelle-t, 

pompás regény. Ma termelt. 



Naptár, 

megtelsz te is, bútól roskadozva, 

mint régi kaptár... 

