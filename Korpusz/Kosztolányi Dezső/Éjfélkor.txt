


Fülembe cseng egy kábító, komor szó, 

csillagtalan, homályos éjidőn. 

Agyam szorít, mint egy fehér koporsó, 

vérem kavarg habozva, rémítőn. 



Égő szememmel a magasba nézek, 

görcsös gomolyba hullámzik velőm, 

és érzem, álmodom csak az egészet, 

azt is, hogy itt nyögök most szenvedőn. 



Fejem, mint egy halott tagját fogom, 

tapintom a szám, ajkam, homlokom, 

s mint vészharang ver dobbanó szivem. 



Gyertyát gyujtok, s szobám sötétjiben 

kacagva, sírva ködgomolyba tűnő 

vészfellegen ül egy bús, kékszemű nő. 

