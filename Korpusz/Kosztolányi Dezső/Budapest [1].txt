


Ó, mint imádlak, mint szeretlek 

csordult szivem bálványa, Pest; 

ha rámfuvall százszínü lelked, 

a vér eremben újra pezsg. 

Hogy ifju kedvvel felkerültem, 

egy más világ zajgott körültem 

s sajgó reménnyel, tétován 

bolyongtam útjaid során; 

díszházaid kő-Bábelében 

zendült meg lantomon a húr, 

míg fönnröl a lágy, kék azúr 

szelídeden simúlt elébem. 

Zajnak, tudásnak városa 

el nem felejtelek soha! 



Vágyódom én mindég utánad: 

ha lábunk friss havat tapos, 

s zivataros ütembe vágtat 

tovább a csörgő villamos; 

de lantom egyformán magasztal, 

ha langy, fuvalmas, halk tavasszal 

aszfaltba nőtt lombok között 

járkál selyembe öltözött 

sok lányod, asszonyod s amint mén 

szines napernyő-árny alatt 

számítva, büszkén, hallgatag 

hódít, igéz, reánk tekintvén... 

Ó Pest, mi sok szép asszonyod - 

s szivet szivem mégsem lopott. 



Mindegy. Habár ez a sugáros 

érzés reménye nem követ, 

szeretlek, édes, büszke város, 

imádom a porod, köved, 

a partot a nagy, zöld Dunával, 

a szürke Gellért bércit által, 

mely büszkén nyomja fel tovább 

horpadt, de gőgös homlokát; 

ott búg, süvöltöz a hajósip, 

tolongnak a hidak előtt, 

izzadnak a járókelők, 

az elhagyott nyomor vivódik; 

fuldoklik és felsír, az, ez, 

de hangjok a zavarba vesz. 



Amott a fellegekbe lebben 

intőjelül, virágtalan, 

méltóságos, sötét tömegben, 

kőtrónusán az agg Arany. 

Körötte sok korcs, vézna gyermek, 

kik - törve - németül csevegnek 

fitymálva a hazájukat. 

S itt elfog egy bús hangulat: 

várom, mikor mozdul ez ősz fej 

s ércbuzogányt mikor ragad, 

hogy az erőtlen fiakat 

lesujtsa mózesi erővel. 

Ércorrán másznak a legyek. 

Nem mozdul... Én továbbmegyek. 



Itt minden ifju s mégis emlék, 

itt minden új s máris erő; 

e partokon nézhette sergét 

Mátyás király, a Bécs-verő, 

ott a lépcsőfal, ősi csarnok, 

hol a lázas tömeg kavargott, 

mit részeggé tett a tavasz. 

Bezzeg megváltozott ma az! 

Mert bár e hős nép szónokol még, 

ma már az ifju is öreg 

s nem jár itt más, mint legfölebb 

néhány könyvtárőr, béna honvéd, 

míg künn a rikkancs-száj szalad 

s harsányan orditoz: "A Nap !" 



A kávéház mélyébe soknak 

kitárul az üres világ. 

Az alkusz kínosan nyomorgat 

szájában egy virzsiniát; 

fenn a plafonon ég a villany, 

a borfiú sürögve illan; 

a füst, a hő, a lárma nő, 

a férfi sok, de több a nő, 

ki összejő s mint holmi zsúrnál 

ásit, kacag, fitymál, nevet, 

mellette jajgat a gyerek, 

kezében egy jófajta: Journál 

s a nagy tükörbe bágyatag 

látszik a füstös forgatag. 



Gyorsan fizessünk, itt az alkony, 

menjünk hamar, megfojt e hely! 

A népes korzó áll a parton 

s a lányka mindig érdekel; 

halkan susog a sok platánfa, 

bódít a hó-akác virága, 

az ember ismerőst kutat... 

Nézd itten a szökőkutat! 

Párkány-szögelletén a kádnak 

sok moh-lepett, bús nimfa van 

s oroszlánfői untalan 

gyöngyös, fehér vizet okádnak, 

mig az emelt, magas sikon 

blazirtan áll egy vén Triton. 



Itt fényes az éj, mint a nappal 

s akár az éj, bűnös a nap, 

a vérbe lázadozva nyargal 

a szenvedély s zajong, kacag. 

A csendes utcán nagy titokban 

vörössugáru lámpa lobban. 

Egy udvaron sípláda szól 

s a fél ház vele búg, dalol, 

elvész a szó a kába zajban. 

Máshol nyekerg a hegedű, 

hajlongva kér a félkezű, 

és a szemétládára pattan 

két sápatag, korán okos 

négyéves lányka s - bosztonoz. 



Az égi rózsák fenn kinyílnak, 

a sárga hold az égre lép 

s halkan kigyúl, mint földi csillag, 

a sok bioszkóp szerteszét. 

És tódul a néző ezerszám, 

bőg, csattog a vastorku reklám: 

" Szenzáció, szenzáció! 

A zárdaszűz, a víziló ..." 

A cimpilimpi zúg, a smokk vár, 

pesztonka, asztaloslegény 

les, fészkelődik a helyén. 

A "zenekar" munkába fog már 

s helyéből mindenkit kitúr 

pár raccsoló, pipes ficsúr... 



Ó, én szeretlek áhitattal 

tornyos, kavargó, büszke Pest! 

Ha elpihensz, s fáradva halkal 

leszáll a csókos, csöndes est, 

édes gyönyörtől fuldokolva 

megyek ki a körútra nyomba. 

Kék és forró az éjszaka, 

halk a hegedűhúr zaja. 

Bús lelkem ekkor átölelne 

magyar, szerelmes városom, 

szivemnek húrján átoson 

kevély fajom szilaj keserve... 

Bár tőlem olykor, pénz hiján 

csak rossz hatost kap a cigány. 



De félre tréfa, víg enyelgés, 

halkabban édes ifjuság! 

Így látja Pestet a szerencsés, 

de jöjjenek csak a tusák 

és törjenek meg búsan, őszen 

térjek meg erre s itt időzzem, 

nem ismerem meg e helyet 

s árnyat találok fény helyett - 

lehet; de Pest, szép ideálom, 

bár megtör is majd aggkorom, 

te majd felismersz akkoron 

s engem megejt a régi álom. 

Itthagytam lelkem, pénzemet: 

elég ok, hogy szeresselek. 

