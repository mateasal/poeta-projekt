


Fölébredek, 

s a tűzfalon 

a fényedet 

oly elhalón 

veted, hogy ott 

alig tenyész, 

csak rárogyott, 

mint a penész, 

vagy mint hinár 

beteg tavon, 

csúf, vízi sár, 

teng hallgatón, 

vágyam pedig 

létrán rohan, 

emelkedik, 

oly boldogan, 

oly reszketőn, 

mint babonás 

toronytetőn 

a nyavalyás. 

Mász botorul 

magasba fönt, 

s eléd borul, 

te csorba gömb, 

ott csöndesen 

széjjeltekint, 

és nézi lenn 

a földjeink, 

a kincseket, 

a rabon a 

bilincseket, 

a gabona 

rendjét, amint 

inog tovább, 

halottjaink 

aranyfogát, 

égő-pirost, 

mi égszinű, 

hó papirost, 

mi kékszinű, 

a színt alant, 

mi megfakul, 

a vont aranyt, 

mi megvakul, 

lidérceket 

és üstöket 

és érceket, 

ezüstöket, 

titkos göreb 

művészetét, 

háromszögek 

bűvészetét, 

krétás-fehér 

váz-arcokat, 

s ágyban ledér, 

jó harcokat. 

De mért e csönd? 

Ah iszonyú. 

Még légy se döng, 

nem rág a szú. 

Kisértetes 

körül az éj: 

nincs semmi nesz, 

az álma mély. 

Hol elhajolt 

lenn a palánk, 

úgy leng a hold, 

mint lámpaláng, 

s oly keserű, 

fagyos-kopár, 

akár a fű 

közt a bogár. 

A kert falán 

lobbadva ég, 

meghalt talán 

mindenki rég. 

Nincs senki se, 

ki itten él, 

a csönd szive, 

megállt a szél. 

Csak én, csak én, 

virrasztalak, 

te sanda fény, 

rozsdás salak, 

mint az, aki 

sírból kikél, 

bolyongani 

hant szélinél, 

bús jaj-sziget, 

el - nem - fogyó, 

fanyar, hideg, 

mérges bogyó, 

te édes és 

lágy, szörnyü te, 

kétségbesés 

zöld könnyüje, 

tolvaj-hivó 

mécs, régi pénz, 

kancsal biró, 

ki félrenéz, 

megbolygató, 

aszott parázs, 

tündér hajó, 

kalóz varázs, 

te holt világ, 

sírhalmi érc, 

vak holdvilág, 

mely alig égsz, 

s elhiteted, 

mi nem-való, 

az életet, 

bűvös csaló, 

hogy van egy út, 

mit hinni kell, 

s a bút, a bút, 

azt vinni kell, 

hogy süt a láng 

és hűt a hó, 

s alvó gyanánt 

heverni jó, 

hogy fáj a kés, 

gyógyít az ajk, 

s a szenvedés 

még felsohajt, 

hogy szétfolyón 

ring a kaosz, 

és e golyón 

hús lázadoz, 

mely porból jön 

és porba tér, 

és hull a könny 

és hull a vér. 

Most zúgni kezd 

ütőerem, 

s a szörnyű neszt 

alig merem 

számlálni már - 

százhúszra hág - 

és a sivár, 

holt éjszakát 

bedöngi, mint 

a tűzharang, 

mond tompa kínt, 

vigasztalant. 

Vajákosod, 

hörgök feléd, 

én átkozott 

bonc és cseléd, 

őrült dalom 

ordítom itt, 

a fájdalom 

feléd vonít, 

a régi bú, 

a régi baj, 

a bús, hiú, 

emberi jaj, 

s míg a romon 

tüzed ragyog 

azt álmodom, 

hogy még vagyok. 

