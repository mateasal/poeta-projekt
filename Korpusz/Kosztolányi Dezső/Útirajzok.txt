


És mind elém jön, aki meghalt, 

a rozoga kis templomajtón. 

Hétszáz sovány fej integet be, 

hétszáz szikár kis öregasszony. 

Mind ükanyáim. Egykor ők is 

jártak homályos templomokba, 

szentelt vizet hánytak magukra, 

keresztet csókoltak zokogva. 

A szentmiséken sírdogáltak, 

az oltárok elé omoltak, 

s mostan fehér váz-ujjaikkal 

meg-megfenyítenek a holtak. 

Megrészegülök az örömtől, 

kinyíl a menny és újra látok: 

gyónószékek homályos öble, 

meggyszínű, ibolya talárok, 

térdtől kopott, süppedt kövek ti, 

hosszú imák és örökélet, 

fehér, piros, lila papocskák, 

halvány mártírok, néma mécsek, 

ó tömjénfüst, ó tiszta mámor, 

aranykehely aranyborából, 

ó régi rózsa, lágy aróma, 

ó Róma, Róma, Róma, Róma. 



Rómából jöttem meg éjjel 

Bolognába és kiszálltam. 

Rekkenő-nehéz meleg volt 

a szállóban. Tűrhetetlen 

vágy fogott el, hogy szaladjak, 

kóboroljak, megfürödjek, 

elmerüljek, elterüljek, 

az idegen életekben. 

Már futottam is a lépcsőn 

a városba, boltivek közt, 

Petronio templomához, 

a titkos találkozóra. 

Mindenünnen fény kiáltott, 

fény sikoltott rám az úton, 

mint egy emlék, mint a múltból, 

fény kiáltott, hogy megálljak, 

fény kiáltott, hogy maradjak. 

Nem tudott az éj aludni. 

Annyi fény volt, annyi ember, 

annyi lány és annyi ifjú, 

ismeretlen ismerősök. 

Sápadt és komoly diákok, 

sűrü-nagy latin hajakkal, 

és az éj kávészagú volt, 

jégszagú volt, mert a tündér, 

apró boltocskákba sorra 

forrt a kávé, bugyborékolt, 

s a pohárba tejszinűen 

csorrant a darált jegekre 

a kókuszdió nedűje. 

Folyt az élet, mint a színház. 

S én leültem itt közéjük, 

nem mint néző, mint a színész, 

az arcomra rászorítva 

útiálarcom keményen, 

mintha mindig köztük élnék, 

titkaik, emlékeik közt. 

És mímeltem a beszédük. 



Élet, élet, drága játék. 



Játék, játék, drága élet. 

És beszélgettem: Me dice? 

És legyintettem: Niente! 

És sohajtottam magamban 

régi szívemhez: Gioventù! Giovinezza, giovinezza! Dov' è, dov' è signorina? 

Így dobáltam el, mi pénz volt 

a zsebemben, az ezüstöt, 

így dobáltam el, mi szó volt 

a szájamban, a fejemben. 

Hajnalig csak üldögéltem, 

elfeledtem, hol születtem, 

eltemettem azt, ki voltam 

s játszottam, hogy én is élek. 



Egy vézna kisfiú arcomba bámul, 

amint kinézek fülkém ablakábul. 

Az elvirágzott őszi kertben ül, 

s tollászkodik unottan, egyedül. 

Nyilván ez az ő lusta délutánja, 

mikor a roppant ábrándot kivánja, 

az életébe nem volt soha semmi, 

mostan szeretne a helyembe lenni, 

s úgy láthat engem itt, mint úri mennyben, 

párnák között fehér útiköpenyben, 

Jaj, kisfiam a vonatok rohannak, 

fut az idő, lelkembe ne kutass, 

lásd én gyerek szeretnék lenni, mint te, 

nem fáradt, elsőosztályos utas. 



Bámuljuk a kristályos éjszakát, 

tüdőnkre szívjuk a víz mély szagát. 

A hold a felhők függönye mögé bújt, 

és a zsinórpadlásról nesztelen, 

mint láthatatlan fényforrás világít 

a lüktető-türemlő tengeren. 

Tallérokat dobál le, gyöngy kösöntyűt, 

ezüsttel hímezi a vízmezőt. 

Az utasok a korlátokra dőlve 

dicsérgetik az elmés rendezőt. 



Malmő. 

Fölszáll egy úr, egy fiatal nő, 

egy főkötős dadus, nehány 

bőrönddel, meg egy kisleány. 

Sigrid. Vízszőke, lenge hajjal. 

Csöpp, kárminarcú, dundi angyal. 

Vajszín köpeny borul reája. 

Van néki egy nagy-nagy babája, 

oly szöszke, oly kéken tekintő, 

mint ő. 

Sigrid, aki 

fegyelmezett kis északi, 

mértéktartó, de víg, 

s megvárja, míg 

az ételét eléteszik, 

akkor eszik, 

aztán, hogy elviszik, 

iszik 

piros gyümölcslevet 

s nevet, 

fut és cikáz és száll vigan 

az óriási termeskocsiban, 

akár a villik, 

de mindig úgy csak, ahogy illik, 

evez, libeg, táncol, uszik, 

majd álmos és elaluszik, 

röpül az álmai egében, 

mint egy regében, 

és nézik a körül ülők, 

a mosolygó, szerény szülők, 

de a szemük titkon ragyog, 

lehet -e boldogság nagyobb? 

Lehet bizony. Stockholm felé 

Sigrid fölébred és - hahó - 

ki áll a pályaudvaron? - 

a nagyapó, a nagyanyó, 

két még nagyobb babát mutatnak, 

és sírnak, ősz hajuk lobog. 

Sigrid kacag és mind kacagnak. 

Én is kacagok, hogy oly boldogok. 



Itten lakom én, messze Dél fia. 

Az asztalon két könyv hever előttem: 

a telefonkönyv és a biblia. 

Lassan barátja lettem a közönynek. 

De a szobám már ismer, s a falak, 

mihelyt belépek, halkan már köszönnek. 



Dalol a gőzfűtés, lángok lobognak, 

a porcukorban kis aranykanál van, 

s valami titkos, gyermekkori emlék 

bujkál a barna és langyos homályban. 

Ott künn eső zuhog. Családi 

és idegen nekem e régi kép. 

Arany-ősz konttyal bólognak köröttem 

a bóbitás, kedves svéd nénikék. 

Az ingaóra lassan üt. Teázunk, 

s amíg ropogtatom velük a kékszem, 

az őszi ködbül, mint egy nyári égbolt, 

tekint reám sok nyájas-enyhe kék szem. 

Hallgatnak ők is, én is hallgatok, 

de csöndjeink nem érnek össze végül, 

mivelhogy én magyarul hallgatok, 

s ők svédül. 



Aggastyán bölcs, csak áll majd ezer éve, 

mint egy fakír, lélegzetet se véve. 

Nem is mozdul már rajta a levél, 

nem is beszél a többi fákhoz itt. 

Él. 

Gondolkozik. 

