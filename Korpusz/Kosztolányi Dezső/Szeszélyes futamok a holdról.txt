


Ma félek a holdtól, 

e sárga koboldtól, 

félek. 



Kísérteni feljött. 

Körötte a felhők 

állnak. 



Olyan buta-bámész, 

bandzsítva reám néz, 

némán. 



Jaj, mindenem elhagy. 

Oly végtelenül-nagy 

a föld. 



Meg is halok, érzem. 

Reggel hideg ércen 

fekszem. 



Birkózzak a holddal? 

Sötét a hegyoldal 

alja. 



Zsákutca tövében 

elkondul a léptem 

búsan. 



Az éjszaka ül meg, 

bársonypuha, fülledt, 

hőség. 



Azt hinni, meleg vér, 

s mikor tova mennél, 

megköt. 



Vér fűszere buggyan, 

a zegzugos útban: 

hulla. 



Az éj csúnya lánya, 

ha jönne, utána 

sírnék. 



Egy kapuba állnék, 

szólnék neki - árnyék -: 

anyám. 



Ha jönne barátom, 

júdásian áldón 

mennék 



kígyózva elébe, 

s a tőrt a szivébe 

döfném. 



Baljóslatu sarló 

reámveti gyarló 

fényét. 



Félarca nevet le, 

a fénye kezembe 

tallér. 



Dinnyék szaga szálldos 

és émelyeg álmos 

lázzal. 



Vad illat a fákon, 

lihegve kitátom 

a szám. 



A mély utak alján 

kúszom, sunyi-halvány 

rabló. 

