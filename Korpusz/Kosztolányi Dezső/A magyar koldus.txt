


Én láttam Őt... Künn-künn a parton, 

amint leszállt az alkonyat. 

Rozsdásan égett a hegyoldal 

s búsan beszélt a Balatonnal, 

bámulva a hullámokat. 



Azt mondta nékem, ez a tenger, 

s én integettem őneki, 

és átölelt mint unokáját, 

s mikor a fák, füvek se látták, 

sürűn esőztek könnyei. 



Piros tanyák és messze tornyok 

intettek csendesen nekünk, 

bojtorján, nyár-, akác és somfa, 

csupa szegény magyar fa lombja 

takarta el az életünk. 



Enyves szeme a mély gödörben 

olyan vén volt, mint az idő, 

a hangja távoli s merengő, 

és lelke, lelke, mint az erdő, 

sötét rémekkel rémitő. 



Egy vén bolond, bolygó pojáca, 

vállán rohadt rongy a ruha, 

a föld hátán a legszegényebb, 

kire nevetve-sírva néznek, 

ha bekerül a faluba. 



S csak megy előre. Reggel, este 

sűrű bozótokon bolyong, 

egérfogót, rótt botot árul, 

fanyar gyümölcsöt tép a fárul 

s nótázik, sír, mint a bolond. 



Máskor meg nyárias szinekben 

feküdt le, hogyha este lett, 

s a hegedű ha már rikoltott, 

urak dobáltak neki csontot, 

s ő az ebek között evett. 



De ekkor este csupa fény lett, 

rejtély, bűvészet, lángirás, 

fakó iszákja is arany volt, 

s fekete, nagy keze aranylott, 

úgy ragyogott, mint semmi más. 



A kincse, kincse húzta porba, 

és az arany hozzája dőlt, 

övéi lettek mind a könnyek, 

s ahogy kinyúlt s a földre görnyedt, 

nem bírta el terhét a föld. 



Táncolt, kiáltozott, ujjongott 

és nóta kelt az ajakán, 

s én a titkoktól terhes esten 

zokogva vén kezére estem, 

és azt mondtam: öregapám. 

