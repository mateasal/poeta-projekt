


Majd hogyha aggkoromban 

látom e verseket, 

szólok: "Mi balga dolgok." 

S jóízűen mosolygok, 

hogy szinte könnyezek, 

hogy szinte könnyezek. 



Említem, mint a rosszat, 

amely feledve szebb, 

s szilaj emlékezetben 

felzúg az égre kedvem, 

hogy szinte könnyezek, 

hogy szinte könnyezek. 



S ősz fővel ezt beszélem: 

" Silányka versezet. 

Bennök gyönyört nem érzek, 

elszállt az édes érzet !" 

S mélázva könnyezek, 

elmélve könnyezek. 



Akkorra már nem értem, 

mire valók ezek; 

a rím, a hírnek álma, 

mely eltűn, messze szállva, 

s majd értök könnyezek... 

Őértök könnyezek! 

