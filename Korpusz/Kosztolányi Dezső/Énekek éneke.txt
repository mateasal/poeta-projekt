


Nem hagysz nekem eleget inni 

mannás szájadból sohasem, 

hogy megtaníts örökre lenni, 

lángként lobogni, éhesen. 



Nem hagysz nekem sohasem inni 

áldott melledből eleget, 

hogy tudjak a szomjamban hinni, 

s úgy nézni téged, mint eget. 



Az asztalodhoz hívsz naponta, 

és mintha rútul játszanál, 

a dús teríték csupa pompa, 

de üres a pohár, a tál. 



Én, férfi, ennék, egyre innék, 

s te a mulót megfékezed, 

ígérve mindég, tiltva mindég 

mint papnő emeled kezed. 



Mint szajha kínálsz csók izével, 

és körmeidnek éle metsz, 

itatsz a könnyeim vizével, 

kongó reményekkel etetsz. 



A te kegyed áldása megvert, 

a te oldásod megkötött, 

s lihegve tartasz engem embert, 

az isten és állat között. 



Így váltod a múltat jelenné, 

hogy itt se légy és megmaradj, 

a végeset is végtelenné, 

és bárhová nézek, te vagy. 



Te vagy, mi van, te vagy az emlék, 

te vagy, ki küld és hívogat 

futnék tetőled s visszamennék, 

dajkáld el az én kínomat. 



Lásd, én tudom, mi e bujócska, 

tudom mi itt e lakoma, 

ó folyton-új és folyton-ócska 

természet ősi cinkosa. 



De mondd, miért e gyatra-elvű 

földön nevelni ily hitet, 

miért e fájdalmas remekmű, 

bennem mi végre épited? 



Titokzatos, örök művésznő, 

ki ezt a sorsot rótta rám, 

boldogtalan játékra késztő, 

csodára nevelő anyám. 

