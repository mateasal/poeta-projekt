


Már megtanultam nem beszélni, 

egy ágyba hálni a közönnyel, 

dermedten, élet nélkül élni, 

nevetni két szemembe könnyel. 



Tudok köszönni ostobáknak, 

bókolni is, őrjöngve dúltan, 

hajrázni, ha fejemre hágnak. 

Az életet én megtanultam. 



Csak oly unott ne volna minden, 

a jó, a rossz, amit a sors hoz. 

Ennen-sebem is úgy tekintem, 

akár egy esetét az orvos. 



Mindazt, mi fáj és van, megértem. 

Nekem jutalmat hát ki adhat? 

Nem zöld kölyök vagyok. Megértem: 

Halál, fogadj el a fiadnak. 

