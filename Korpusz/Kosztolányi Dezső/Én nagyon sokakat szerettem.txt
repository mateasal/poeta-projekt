


Én nagyon sokakat szerettem, 

én vágytam arra, vágytam erre, 

de aki úgy szeretett engem, 

anyám az életet szerette. 



Ő úgy szerette, hogy megállott, 

az úton elmaradt, lekésett, 

ő úgy hajolt, hogy összeroskadt, 

s a porban azt mondotta: élet. 



Az életet bámulta folyton, 

mint egy menyasszony, mindig-ifjan, 

apám szemében kezdte nézni, 

és nézte aztán arcainkban. 



Csak a szivét hallgatta halkan 

mély-kék szemekkel, megbüvölten, 

csak a tűnő időt figyelte, 

s arcát nem látta a tükörben. 



Ő járt, tudott és látva-látott 

fájó ideggel szótlan álmot, 

megszentelt engemet a lelke, 

az ő lelkétől vagyok áldott. 



Neki nem volt korán könnyezni, 

s könnyezni nem volt soha késő, 

ha ment az erdőn, ment az úton 

ketten mentek: az élet és ő. 



Sírt és dalolt bús mátkaságán, 

bölcsők között sírokra görnyedt, 

a képeskönyve volt az élet, 

nem vitt magával soha könyvet. 



A fiait csókolta némán, 

halottjait némán temette, 

én nagyon sokakat szerettem, 

de ő az életet szerette. 

