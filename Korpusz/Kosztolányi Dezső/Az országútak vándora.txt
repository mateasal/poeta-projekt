


Reggel korán megy álmos arccal, 

hogy a sinek közt a rudak 

dörögnek a vonatkeréken 

s bús és nyomott a hangulat. 

A színes lámpák közt botorkál 

s amíg fanyar köd száll oda, 

eltűnik egy sötét kupéban 

az országútak vándora. 



A éji lámpást nézi halkan, 

Indul, - de ezt nem tudja más. 

S eszébe jut, hogy teljes élte 

egy zaklatott, nagy utazás. 

Nő keble nem piheg feléje, 

otthonja bérelt szálloda, 

s ásítozik, nyújtózkodik rá - 

az országútak vándora. 



Cél nélkül vágtat a nagy éjben, 

körötte jégcsap, hómező. 

A gőzvonat hörögve fut csak 

s kétségbeesve könnyez ő. 

Egy-egy családos lámpa fényét 

bámulja búsan, tétova 

vonatja izzadt ablakából - 

az országútak vándora. 



Bőrvánkos a párnája néki, 

a célja egy-egy pályaház. 

Ha célhoz ér, szivében újra 

ezer borús remény csatáz. 

A sínre néz csüggedt szemével, 

mely fut, de meg nem áll soha 

s leroskad a nedves kavicsra - 

az országútak vándora. 



Néhány igéret a vagyonja, 

az is szinetlen már s kopott. 

Hamvadt szemekkel néz a múltba 

s reményre nem talál okot, 

nem hisz miben se, gyáva, önző, 

nyugodni gyenge, ostoba. 

Úgy pusztul is el egymagában - 

az országútak vándora. 

