


Gyakran megyek el most halotti házak kapujánál, 

hol régesrég vidám nénik és régi bácsik laktak, 

és kérdezem titkát a hallgató, konok falaknak, 

mért van bezárva a kapu? és várom, visszajő -e 

az, aki csöndesen pihen a messze temetőbe. 

És néha, hogyha fáj a délután, okosan s komolyan 

a barna bőrdívánt nézem, mely mostan is egész olyan, 

mint amikor aludt rajta egy régi, kedves ember, 

s járok tág termeken némán fölsajgó gyötrelemmel 

és sírok és csodálkozom, 

hogy az öreg díván ma is oly kedves a szivünknek, 

s a márványasztalok, ahol régen-halottak ültek, 

úgy állanak, mint egykoron. 

