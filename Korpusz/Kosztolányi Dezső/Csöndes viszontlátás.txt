


Leszállva a vonatról azonnal elhajtattam öcsémhez, 

ki orvos vidéken 

s dolgozik hajnaltól napestig, 

hogy megéljen feleségével és kislányával. 



Nehéz volt a szívem. 

Az ősz ragyogott köröttem, a késő 

délután susogott, millió arany-levelével 

s arany-dalával. 



Egy éve nem láttam. Szaladtam a lépcsőn. 

Ő a rendelőben ült, 

háttal az ajtónak, 

olvasott a csöndben, 

mely az ő csöndje volt már, csak az övé. 



Álltam a küszöbön soká, sokáig, 

és néztem, hogy egy év alatt 

egészen megőszült rövidrenyírt haja, 

alázatosan s egyszerűen. 



Mozogni kezdtem. Fölkelt meglepődve. 

Mindketten mosolyogtunk, megcsókoltuk egymást. 

Nem igen tudtunk beszélni, 

mert észrevette ő is, 

amit én észrevettem, 

s megállapodtunk abban, hogy este együtt 

vacsorázunk. 



Aztán egyedül bandukoltam az utcán, 

reá gondolva, kit távoli, pesti 

éjeimen most is úgy érzek, karikával, 

labdával, zöldbojtos szalmakalapban. 

Magamra is gondoltam és a sarkon 

egyszerre megláttam a nyugodt levegőben, 

egy fal mögött, 

a temető fáit. 

