


Diadal! 

Tüzes szekéren, lángnyelvek között, 

az illatos nő hozzánk költözött 

és száll a dal: 

Diadal! 

Illatzavar, őrjöngő világ, 

rivalganak rettentő trombiták: 

Diadal! 

Kínálja testét, táncol, hahotázik, 

ő a miénk és öleljük rogyásig: 

Diadal! 

Nem egy a csók, de száz és százezer, 

ő most szeret és ő most követel: 

Diadal 

Csóktól, aranytól részegek vagyunk, 

és ordítunk és összeroskadunk: 

Diadal! 

