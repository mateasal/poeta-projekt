


Akkor sötét volt minden ablak 

és hallgatott a hegedű. 

Azon a télen nem mulattak, 

a lég fagyos volt, keserű, 

maró, fagyos és keserű. 

Isten-kivánó vágy üzött, 

szemembe füst és köd csapott, 

s alig szórták a csillagok 

vörös tüzök. 



Nagy, fekete palástba jártam 

a rémriasztó éjszakán. 

Nyomomban a köd-tarka árnyban 

riadva koppant a magány, 

decemberi, hideg magány. 

Bámultak a bezárt kapuk, 

az ablakon lidérc gyanánt 

cikázott a kék csájaláng 

és kialudt. 



A szél ijesztve vihorászott, 

fütyültek a víg jégmanók, 

köd-lányok jártak fürge táncot, 

csupán az égbolt hallgatott. 

Sötéten, árván hallgatott. 

Lenn vártak éhes emberek, 

mikor jön el az új csoda, 

s a fagytól az út vándora 

megdermedett. 



S jött ködpalástban a köd-isten, 

egy csúf kis fát tüzött elém, 

szakálla lógott kúsza tincsben, 

s eléje hemperedtem én, 

eléje gémberedtem én. 

Kék ajkam bús imára nyílt, 

és surranó árnyak között 

imádtam az örök ködöt 

s a sírt, a sírt. 



Én felzokogtam, felnevettem, 

kitárult a ködös titok: 

ott voltak a fán kusza rendben 

az elkopott arany diók, 

a bús, üres ezüst diók, 

szines gyertyák tüzes bele, 

rút sárga lánc, kigyófarok, 

mind oly kopott, olyan balog. 

És fekete. 



Piros papír-ördög vigyorgott, 

didergett a gallyon a dér, 

s hörögve sírtam összeomlott, 

halványuló fény-álmamér, 

elsápadó fény-álmamér. 

Hiába kérdtem istenem, 

miért az átkozó kacaj, 

szivem hűlt vér volt, csupa jaj 

és förtelem. 



Az ördög rámöltötte nyelvét, 

s röhögve mondta: este lett, 

örökre este - s szörnyü emlék - 

meghaltak mind az istenek, 

a fénykoszorús istenek. 

Fáztam. Azt hittem, álmodom. 

És eltemettem önmagam 

egy fekete, csillagtalan 

karácsonyon... 

