


Akárcsak egy kormos szénégető, 

fekete az apám és szigorú, 

nem csókol meg, sohase nevet ő, 

a homlokán titokzatos ború. 

Mért nem beszél? Mi szótlanul eszünk, 

s ő fölkel és a csillagokba turkál 

egy hosszú csővel, a temetőútnál, 

de sose mutat csillagot nekünk. 

Csak nézem őt. Körötte száz csoda, 

korongok, mérgek, kémszerek pora. 

Olyan tudós, erős, akár az Isten. 

Ha nála aluszom és a homályon 

lidérceket idézek, szinte várom, 

mikor zörget rablókéz a kilincsen, 

hogy összetörje és vadul lelője... 



Úgy szeretem s félek vacogva tőle, 

és félek, hogy egyszer a fegyverével 

ennen koponyáját loccsantja széjjel, 

vagy elmegy innen, nem jő sose vissza, 

s vérben, halálban omlik el a titka. 



Ha elmarad, virrasztva sírok éjjel. 



Ilyenkor kimegyek. 

Az udvar alján 

kel az újhold - oly vézna, furcsa, halvány - 

olyan, mint egy arcél. Oly hallgatag, 

akár apám kemény és sárga arca 

egy fekete keménykalap alatt. 

