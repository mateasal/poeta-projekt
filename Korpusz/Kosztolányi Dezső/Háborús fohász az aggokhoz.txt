


Ti aggok, kik az ablakokban ültök, 

s a szemüvegetek vigyázva, lassan 

sikáljátok a szarvasbőrrel, s enyves 

szemetek elkalandoz a magasban, 



ahol a nap dalol, gondoljatok ránk, 

kik mélybe hörgünk, vérpárázta füstök 

sötét gomolyán, lángoló özönben, 

s ne rezzenjen meg a haragos üstök 



szigorú főtökön, mikor bíráltok. 

Kegyetlen aggok, mostoha apáink, 

irgalmat esdünk, ifjak, a pokolban, 

ne lássatok a jó Ábelbe Káint. 



Itélő bírák, szakállas urak ti, 

olyanok, mint az öregistent festik, 

vén képeken, halljátok a szavunkat, 

még reggel van, hadd éljünk mi is estig. 



Csak estig éljünk, csöndesen megérve, 

mint fán az alma, mezőn a kalászok, 

aztán hulljunk le - ó szent, szent az élet - 

százszor szent - ezt kiáltjuk megalázott 



szívünkből, ezt ordítjuk, szent az élet, 

legyen áldása mindétig mivélünk, 

ti sárga aggok, gyeplő-igazítók, 

bocsássatok meg most nekünk, hogy élünk, 



s itéljétek meg, mily szép a rigó-fütty 

a lármás nyári erdőn, tiszta vízbe 

a fürge pisztráng, halvány lány az ágyon, 

a vaj, a füge, a piros ribiszke. 



Mert szent a föld is, jertek, zengedezzünk, 

költők, az élet papjaivá kentek, 

gyalázatos, ki káromolni merte, 

az élet szent és nincsen nála szentebb. 



Felétek nyújtjuk ifjú karjainkat, 

ártatlan testünk, árva-árva vének, 

húsz-harminc évünket, a mi bűnünket, 

hogy szálljon szívetekbe ez az ének. 

