


Mint egy szegény, sebesült katona, 

a piszkos ősz járkál a mély aranyban, 

a sebkötőit is letépi halkan, 

s csorogni kezd a vére bíbora. 



Olyan alélt, hogy semmit se akar, 

a napba bámul búsan és fehéren, 

mellén a sok-sok vitézségi érem, 

rég kialudt, halott szivet takar. 



Egy kőre dől, s már-már aludni vágyna 

álomtalan álmot egy régi ágyba, 

de nincsen út, mely arra vinne már, 



szivében kínok és fájdalmak üszke, 

s még hallja, amint fujja-fujja büszke 

aranykürtjét a nyár, a messze nyár. 

