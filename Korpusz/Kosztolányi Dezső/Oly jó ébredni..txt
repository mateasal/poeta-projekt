


Oly jó ébredni. 

Álmom messzeszédül, 

s a tegnapi szobát már láthatom, 

ha fuldokolva - az álom vizébül - 

a paplanomra nyújtom a karom. 



Ez itt a part már. 

Ah, de szép, de szép volt 

az ébredés csiklandva, tétován, 

a mosdótálban a közeli égbolt, 

a zongorázás a másik szobán. 



Tündéri reggel. A sötét szalonba 

apuska zongorázik andalogva. 

Ez Mendelssohn. Álombeli ködök. 



Úgy hallgatom az ajtó hasadékán 

s állok a hangok közt kis ingben, némán, 

mint hajnali gyöngyvirágok között. 

