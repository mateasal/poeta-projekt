


Nézd: csurog a hűs őszi este nyirka, 

az ember most üres szobában áll. 

Az árnyékára bámul, 

és a lelkében százezer halál. 



Nézd: víg hegyekbe most rakéta pattog, 

fürtök között kacagnak a szüzek, 

és fojtó illatokban 

mustos pincékbe gajdol a szüret. 



Nézd: a hordókban őrjöngő bolondok. 

Az élet színe fekete s bibor 

és a taposókádban 

az ember vért és erjedt bort tipor. 



Nézd: ott a betegek, hosszú menetben, 

üreges szemmel, fázva, félszegen, 

és meghalnak szüretkor, 

mert végtelen a tánc, ó végtelen. 



Nézd: vityillókban a temető alján 

sárga halottra sárga mécs lobog, 

s a viaszfiguránál 

zokognak a jajgató asszonyok. 



Nézd: a világ teljes panoptikumját. 

A bábukat, kik járnak szerteszét, 

s szívd a fájdalmad mézét 

és a levegő gyógyító tejét. 



Nézd: mind, és telj be aztán bús malaszttal, 

légy, mint az élet cifra tánca künt, 

s a lelked bánatában 

az ősz mint érett aranyalma csüng. 

