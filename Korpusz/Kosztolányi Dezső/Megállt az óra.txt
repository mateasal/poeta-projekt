


Megállt az óra, és a mutató 

halotti csöndben a hatosra néz. 

Az óra áll, mindíg hat óra van. 

Bármit teszel, az inga meg nem indul, 

és a finom üveglemez alatt 

oly szótlanul-nyugodt, mint a halott, 

kit a koporsó ablakán tekintsz meg. 



Az óra áll. És száll a pillanat, 

eltűnnek a napok, múlik az év, 

a század, ezred és az óra áll. 

Az illanó idő szívdobbanása 

remegve lüktet által a szobán, 

s nincs semmi, semmi nesz, csak némaság. 



A rémes éjfél csöndje sem ilyen. 



Vár a kerék. S a rozzant szerkezetből, 

a poshadó tétlenség börtönéből, 

az öröklét nyugodt fuvalma megcsap. 

Az óra áll, mindíg hat óra van. 

