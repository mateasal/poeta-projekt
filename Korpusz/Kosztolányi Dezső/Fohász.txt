


Vers, vers, ne hagyj el. Csak most maradj még. 

Maradj, maradj itt. Voltál te nékem 

kamasz-dicsőség, szívdobogtató, 

vad kokain, mitől megbandzsult 

részeg pupillám. De légy ma minden, 

élet helyett élet, mert már a téli 

holdfény inog a háztetőkön, 

szél dudorász az utcacsatornán, 

s úgy összeszűkül a világ köröttem, 

úgy fintorognak rám a viszolygó 

tárgyak, mint hajdan csecsemőkoromban, 

amikor a sötétbe hagytak, 

rémek között, s kimentek a szobából. 

