


A gőzvonat távol mezőn süvöltöz, 

alatta nyög, sóhajtozik a sín, 

szikrás uszálya vágyik le a földhöz 

s világít a rét lankás síkjain. 



Egy pár utas az éjszakába ásít, 

kedvetlenül pislant, aztán ledől. 

Meg sem tekintik az út állomásit 

és hírt se vesznek társaik felől. 



Itt a jövő vasútat várja mind... 

Benn távirógép álmosan kopog, 

előtte lámpafényes homlokok. 



A tisztek a sinek közt csöndben állnak, 

megdobban a szivük - látják amint 

lihegve jő a tűzszemű vadállat. 

