


Ha barna szárnyával beföd az alkony, 

mint óriás, vérestollú madár, 

s zúgó fejem kemény párnámra hajtom: 



kitör szivemből a bú árja már, 

s zajgó keservvel és kétségb'esetten 

panaszkodom, a kínok kínja vár. 



S az égre sírok föl, miért szerettem? 

Hogy így epedjek lázas éjjelen, 

s kimondhatatlan bút hordjak szivemben! 



És kérdezem, meddig kell nyögve lenn 

szenvednem a göröngyös földhatáron - 

S tudom, sötét sorsom reménytelen. 



A hű szerelmet mindhiába várom, 

csak öntüzében hervad el szivem, 

s látom, mit építék régente, már rom. 



Arcom tüzét hűs könnyel enyhitem, 

s egy vasmarok ragadja meg a torkom, 

mert nem vigasztal, nem gyújt semmi sem... 



Minek tudásom halmozgatni folyton? 

Minek rohanjak éppen én elő, 

ki napjaim fáradtan járva hordom? 



Lassan kifogy karomból az erő, 

a nagy tusákra már ásítva nézek, 

másé a rózsakedv, a gyenge nő, 



és ekkor érzem, elfed az enyészet. 

