


Mint akinek bekötötték szemét 

s elvitték a rablók egy éjjeli autón 

a szörnyű szobába 

a vésztörvényszék elé, 

hol gyertyavilágnál vallatták zsiványok, 

aztán szemét bekötve, újra bekötve 

cepelték az éjben, 

rosszvégű kalandra, 

ordítóan-iszonyú 

sorsa felé: 

úgy jöttem én is e furcsa világra, 

bekötött szemmel, 

s úgy megyek el innen, 

bekötött szemmel, 

nem tudva honnan, nem tudva hová. 

Csak téptem a kendőt síró szememről, 

örökre csak téptem. De a végső percben, 

ha leszek s nem-leszek, ugye, majd föloldod, 

Isten? 

