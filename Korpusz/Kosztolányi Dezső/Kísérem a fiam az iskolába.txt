


Kísérem a fiam az iskolába. 

Zöld-ablakos, fehér házacska szent 

békével ül a hegyoldalba fent, 

az ősz arannyal lengő friss porába. 



De hallod ezt? Milyen visongó, kába, 

vad indián-zaj bús hahója reng? 

Mint egy kaszárnya, vagy egy parlament. 

Te is ide kerültél, mindhiába. 



Jaj, apró emberek, kis gyilkosok. 

Egyik se rosszabb és egyik se jobb. 

Bizony mondom, testvére vagy ezeknek. 



Még fejeden botorkál a kezem, 

de elbocsátalak s úgy érezem, 

hogy a tigrisek ketrecébe vetlek. 

