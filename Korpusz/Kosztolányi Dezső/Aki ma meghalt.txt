


Aki ma meghalt, 

csak egy órával ezelőtt, 

az olyan régi énnekem, 

mint Nagy Sándor, vagy Xerxes katonái. 

Fülében csönd van, 

szájában por és némaság. 

Ha emlegetik régi szobánkat 

régi barátok, 

ólomnehéz fővel próbálok 

emlékezni reája. 

De már nem értem, idegen. 

Csodálkozásom tettetett. 

Én a felejtés hosszú-hosszú 

zászlójával takarom őt le, 

rongyos közönnyel, hallgatással, 

mert úgysem érem el soha, 

és messze van, 

mint Nagy Sándor, vagy Xerxes katonái. 

