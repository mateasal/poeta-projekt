


Látod ott az éjszakán? 

Négy szénás-szekér 

a holdfénybe 

ingva, félve 

az útszélre ér. 

A sejtelmes éjszakán, 

a rejtelmes éjszakán 

négy nehéz szekér. 



Mint ősrégi babona, 

múltakról beszél. 

Nincs kocsis fenn. 

Tudja isten 

merre, merre tér, 

a sejtelmes éjszakán 

álom-terhes éjszakán 

e sok vén szekér? 



A nyomukba borzalom... 

Újszülöttje ér 

messzehangzón 

sír az asszony 

s nézi merre tér 

a sejtelmes éjszakán 

álom-teljes éjszakán 

a sötét szekér. 



A menyasszony fölzokog, 

sír s a könnye vér. 

Az ég oly bús. 

Mint a koldús 

sírva, nyögve kér, 

s lomposan cammog tovább 

a világos éjszakán 

a síró szekér. 



Hull a harmat hűvösen, 

a telt hold fehér. 

Száz kisértet 

ront az éjnek. 

Mér jön erre, mér 

a sejtelmes éjszakán 

a szent, selymes éjszakán 

négy nehéz szekér? 

