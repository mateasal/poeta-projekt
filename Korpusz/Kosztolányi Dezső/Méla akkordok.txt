


Kérem ne sírjon: köztulajdon 

a lángolás, a szerelem, 

úgy kapjuk tüzet a parkon, 

a sétaúton, a teren. 



Azt, akinek tűz van szemében, 

megszólítjuk: "Pardon - tüzet !" 

Akárcsak a dohányos éppen - 

aztán megyünk egykedvüleg. 



Most, hogy kilobbadott a lángunk, 

és elhagyott a szerelem, 

megyek, nem lantolom silány búnk - 

de kalapom megemelem. 



Nem tart örökké semmi ünnep, 

a fény, a lávacsók kihalt. 

Oltsuk ki hát hamvadt tüzünket, 

mint egy kiégett, rossz szivart! 



Pár év előtt még lányos arcod 

derűs sugárzás, tiszta báj volt, 

most képeden csomóba rajzik 

a nyári szeplő és a májfolt. 



Ma könyvet írsz, hű és okos vagy, 

körötted a kedv bárhogy is forr, 

toll, pápaszem a fegyvered csak, 

s nem kell neked tükörke, rízspor. 



Mindezt én objektíven nézve, 

naplómba róva konstatálom, 

hogy plátóin ma is szeretlek, 

s nem bánt a régi, vészes álom. 



Ó, hű maradt szivem tehozzád, 

de engedd konstatálni lelkem, 

hogy az ily változás hatalmas 

s reánk - fölöttébb kellemetlen. 

