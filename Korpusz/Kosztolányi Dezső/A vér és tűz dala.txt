


A fiatal, viharos hajnalon 

egyszerre meghal minden fájdalom. 



Acél-szárnyú, betyár tavasz-szelek 

riognak az alvó világ felett. 



Reánk kacag a vérvörös tavasz, 

az orgonás, a zengő sugaras. 



Itt jár közöttünk, csendbe gyujtogat, 

vérnél vörösebb véres álmokat. 



A napszekér is dörgő ködbe jő, 

és harsonáz a vörös levegő. 



Minden sötétbibor tűzben ragyog, 

a vér, a láng, az élet, és a csók. 



Tüzes káprázat fekete odunk, 

és tűz a párna, melyen álmodunk. 



Tűzláng a hajnal, vér az éjszaka... 

Vegyétek: ez a vér és tűz dala! 



Igen, ma lázadozva dörgöm én: 

királyok vagytok pincék börtönén. 



És látom a kaján homályon át 

bús főtökön az arany koronát. 



Koldús, kirugdalt, rongyos, halavány, 

s királypalást leng mindnek oldalán. 



Fegyvertelen bár, fegyveres a kar, 

a gyenge szó is mennydörgést kavar. 



Szemünkben az egész tavasz lobog, 

szívünkben új pünkösdi mámorok. 



Az élet csókolózik most velünk, 

orgona-királynő a kedvesünk. 



S virágos templom a nyomortanya... 

Vegyétek: ez a vér és tűz dala! 



Ma pap vagyok, s a szent ígéretet 

közétek harsogom: Ne féljetek! 



Tüzem, mi úgy égett oltárokon, 

testvéri kézzel mind nektek dobom. 



Testvéri kéz és forradalmi csók: 

egy ércgyürűbe forrnak milliók. 



Mezítlen testünk fénybe tündököl, 

és égre lázad a kemény ököl. 



Ki szolga volt, ma fényes glóriás, 

ki törpe és rab, bátor, óriás. 



Amerre mentek - zengő kürt szavam - 

falak lerogynak, s győztök untalan. 



Űzhet rabostor, sápadtarcu kín, 

urak lesztek ti poklok kapuin. 



A lelkem küldöm csatasorba ma... 

Vegyétek: ez a vér és tűz dala! 

