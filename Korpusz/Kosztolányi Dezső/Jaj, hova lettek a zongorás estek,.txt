


Jaj, hova lettek a zongorás estek, 

a végtelenből hova-hova estek? 



Most oly sötét a házunk, mint a rab-lak, 

és fekete és fekete az ablak. 



Ki itt, ki ott. Az élet olyan olcsó. 

A zongoránk is mint bezárt koporsó. 



Csak nézem egyre, és mit úgy szerettem, 

egy képet látok, ódon képkeretben. 



Itt ültek ők, e vidéki szalonba, 

apám játszott őnékik andalogva. 



Hangok zümmögtek, babonás varázzsal 

szivünkre szálltak, fullánkos darázs-raj. 



Úgy szúrt a szépség és úgy fájt a bánat, 

hogy futni kellett, ki az éjszakának. 



Sápadt arccal és túlvilági hangon 

szólítottunk meg lányokat a gangon. 



Benn az olajos függőlámpa égett, 

lábujjhegyen járkáltak a cselédek. 



Nénik kötöttek, és a tiszta csöndbe 

egy-egy kötőtű rebbent meg zörögve. 



A bácsik előtt pettyes, puha, sárga 

dohány aranylott a dohányszitákba. 



Dús ételek és cukrok kisded halma, 

sötét rum és bor, datolya meg alma. 



Az öregek ültek mélázva szépen, 

Kossuth Lajos is fölfigyelt a képen. 



Deák Ferenc meg intett véle szembe, 

s e nyájas körre néztek elmerengve. 



Jaj, hova lettek a zongorás estek? 

Kihullt a kép már. A keret üres lett. 

