


Az én családom nagy, erős volt. 

Egy fergetegre meg nem ingott. 

Dörögtek háza kapujában 

a hintók. 

A nő szelíd, a férfi harcos 

hívő, hatalmas, pénze-vesztő, 

s az élete vidám-viharzó 

menyegző. 

Most szerteszórva bujdokolnak 

úri szolgák, úri cselédek. 

Imádkoznak, sóhajtanak még 

szegények. 

Cigányzene száll a nyomukba, 

mirtusz-csokor és pipafüst még 

belengi kárhozott fejüknek 

ezüstjét. 

Az asztaluknál mások ülnek, 

övék az emlék és a semmi. 

Így tér a tékoz ivadék ma 

pihenni. 

Tán bírta volna még tovább is, 

de egy halálosat kiáltott, 

s azzal bukott, szépen, mi szép volt, 

az áldott. 

