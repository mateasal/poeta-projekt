


A Hold az eget fehérre meszelte, 

Mercurius, 

ő tündököl a messze végtelenbe. 



Megvárta, hogy a nagy idő letelt -e, 

s most fölremeg 

az emberek előtt is tiszta lelke, 

mert amitől függött a nyugta-kelte, 

a gépezet 

kétszáz évig forgott az ürbe fel-le. 



Kopernikus volt, aki kieszelte, 

s nem látta ezt, 

de látom én most egy rövidke percre 



a halvány Luna s Vénus közt a lenge, 

híg éteren 

búcsúsugárt hint méltatlan szemembe. 



Nézd, már a nap fényes fejét leszelte. 

Elmúlt ez is. 

Holnapra testem, lelkem hol leszel te? 

