


Napzápor hull a tiszta folyosóra, 

ezüstfehér a szűz betegszoba. 

Komoly, merengő hangon üt az óra, 

némán kihúny a lámpák lángsora. 



Halvány apácák, mint a vézna szentek, 

csendben tipegnek elsuhanva túl, 

és sápatag szemmel reánk merengnek, 

feszes, fehérlő főkötők alul. 



Az ébredő kert harmattól vizes. 

Veréb csiripel a szemét fölött, 

alatta rongyos, véres sebkötők. 



S a szűk lépcsőn, hová a sok beteg 

remegve vet sötét tekintetet, 

a hajnali árnyban valaki les. 



Minden fehér. A nagy üvegterembe 

ülnek szegény, feltámadt Krisztusok. 

És gyenge hangjuk álmosan remegve 

mint túlvilági muzsika susog. 



Halkan leoldják rózsálló sebükről 

a hófehér, szagos kötő-gomolyt. 

Szemükben gyermekvágyak fénye tűn föl, 

és sóhajos ajkuk búsan mosolyg. 



A délutáni napsugárba járnak, 

világos, áttetsző, magányos árnyak, 

s már nem félnek, ha jő az éjszaka. 



Belémerengnek a kékfényü űrbe, 

karjuk kitárják, várva mint repül le 

a gyógyulásnak halvány angyala. 

