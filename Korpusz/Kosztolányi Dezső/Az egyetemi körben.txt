


Petőfi bronz mellszobra néz ránk, 

- az arca csontos, fürtje borzas - 

néhányan álmosan vitáznak, 

pár közülünk ujságot olvas. 

A régi véres ideálért 

langyos kedéllyel harcba szállunk, 

a zongorán egy léha nótát 

ver néha künn egy barátunk. 



A cigarettek füstölögnek, 

beszélünk sok garázda lányról, 

sápadt képünket láz aszalja, 

de a szemünk, főnk mégse lángol, 

és a szobor bámul reánk még, 

meredt, üres szemével éget, 

amint nyugodtan nézi, várja 

az eljövendő nemzedéket. 



Egy nagy, poros babérfüzér van 

magasló homlokára csapva, 

és egy kimentszínű, hatalmas 

trikolór ing-leng csendbe rajta. 

Künn a ködös eső szemerkél, 

az ég sötét, kedvünk mogorva. 

Felrezzenünk, ha rátekintünk 

a néma, nagy bronz mellszoborra. 

