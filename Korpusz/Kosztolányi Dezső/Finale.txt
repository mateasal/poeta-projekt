


A néma őszi tájra nézek. 

Ajkam lezárt és hallgatag. 

A szürke égen pár madár száll, 

rám ritkuló fák hajlanak. 



Nem nézek hátra, ámde érzem, 

mögöttem áll egy lányalak. 

Ő is a ritka fákra bámul 

s éppily merengő, hallgatag... 



Ma újra felsír a szivemben 

egy ősi, elfeledt rege, 

oly egyszerű, oly tiszta hangú... 

Vajon, vajon megérted -e? 



Tavaszkor egy ifjú leányka 

csokrot adott egy férfinek 

- kék ibolyát, örök szerelmet - 

aztán kevély lett és hideg. 



Ó mennyi ábránd háborítja 

e szép, e csöndes életet. 

Tündérruhákba jönnek, aztán 

ellengenek szivünk felett. 



Egy szép mosoly, egy kézszorítás 

illatlehellő fák alatt... 

És vége lesz a bús regének, 

egy sír, mi abból megmarad. 

