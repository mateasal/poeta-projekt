


Én csüggedt lelkem, én csüggedt szivem, 

daloljatok és mondjátok: igen. 



Hurrázzatok e nyári hajnalon, 

ne hagyjatok ködökbe hajlanom. 



Korán keltem. Fölhúzom a rolót. 

A nyári nappal együtt lángolok. 



Most kikiáltom, élni, élni szép. 

Boldog, ki él és boldog, aki lép. 



Boldog a táncos és a sánta is, 

az élet jó még őiránta is. 



Mert minden jó. Éhezni s enni jó, 

áldott az éhség s áldott a cipó. 



Szomjazni is jó, s ha a fény zizeg, 

meginni egy pohár jeges vizet. 



Fürödni, úszni, míg erőnk kitart, 

elszívni a dívánon egy szivart. 



Ó július, aranyos a ködöd, 

torzult ajakkal tüzet gügyögök. 



A vörös nyár zúgása bátorít, 

én, élet atlétája, állok itt. 



Szaladni tudnék, nem tudom hová, 

szeretnék élni, végtelen soká. 



Száz évig, míg a testem megtörik, 

szeretnék élni, élni örökig. 



Az arcom mostan csupa-csupa fény, 

az Isten karjaiba szálltam én, 



mint egykor anyám köténye alá, 

és úgy tekintek félve-bízva rá. 



Én jó vagyok, ezrek jósága tölt, 

más vágyam nincs, tartson soká a föld. 



Jó emberek, ezt kéri társatok, 

csak talpalatnyi földet adjatok. 



A végtelenben egy kicsi helyet, 

hol meghúzódhatom és élhetek. 

