


Kávéval és kacajjal jő 

a reggel. 

Hancúrozzunk, fiam, a sok 

gyerekkel. 

Szájunkon ott az álom csókja még, 

de hívogat a hópehely, a jég, 

rohanni könyvvel, ungon-berken által, 

röpülni régi szárnyas korcsolyákkal, 

csiklandó mellel szívni föl 

a vad 

fagyot, tiporni az ifjú 

havat. 

Hahó, előre, föl a gyermek-égig, 

szállj énvelem. 

Új másikom, ki régit visszabűvölsz, 

kis reggelem. 

Jer, hadd köszönjem néked, hogy enyém még 

az élet, 

mert folytatódik és minden megújul 

tevéled. 

