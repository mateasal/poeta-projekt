


Halottak napján. 

Este, hogyha hallom, 

hogy áhitatra kondít a harang, 

elálmodozom a búgó harangon. 



Hogy szól puhán a halkult, tompa hang, 

hervadt ruhában ébred a gyermekkor, 

mely a szívemben porladoz, alant. 



Imádkoztam mint kisfiúcska ekkor, 

vékony kezem megfogta jó anyám, 

szemembe nézett mélyen s átölelt jól. 



Féltem. Fakó volt arcom, halavány. 

A lámpatenger kék, beteg derűjét, 

az őszi fényt tükrözte vissza tán. 



Künn szürke, rémes volt az ónszinű ég, 

a lelkem ott járt a sírok között, 

s a víziók egymást riogva űzték. 



Fénylő ébenfa-zongoránk fölött 

két gyertyatartó szomorúan ezüstlött, 

tágas szobánk homályba öltözött. 



Künn álmosan borzongott már a hűs köd, 

én megbotoltam réveteg imámban, 

anyámat néztem, mint egy csöndes üdvöt. 



Fáradt imám hozzá szállt s őt imádtam. 

