


Zsuzsika, 

álmomba láttalak. 



Világoskék ruhában álltál 

a járda szegélyén, 

a téli esőben, 

kis utcai lány te, 

szőke hajad koszorúba befonva, 

búzavirágkék, tiszta szemednek 

csillaga lángolt, 



s éppen olyan voltál a sötétben, 

mint ahogy álmodod önmagad ébren, 

mint ahogy eldicsekedsz, mikor ittál: 

" Mint egy vidéki 

földbirtokos édes, 

kis felesége." 



Ámde nyakadban 

valami vastag 

kendő fehérlett, 

mint csitri leánynak, 

hogyha a torkát 

beköti anyja. 



Ezzel jelezte 

nyilván az álom 

jelképisége 

( és gyávaságom ), 

hogy mégse szerethetlek soha téged, 

s beteg vagy. 

Ezt persze nem érted. 

Hisz még freudista sem vagy, 

csak egyszerű, kedves, 

jó, utcai lányka. 

De azt, ugye, érted, 

hogy gyönyörű voltál? 



Már egy hete minden vigaszom annyi, 

hogy visszaidézem 

álombeli szoknyád, 

búzavirágkék 

nagy szemed, arcod, 

torkod körül azzal a furcsa-lidérces, 

tiltó lepellel, 

s ha járok az utcán, vagy irodalmi 

vitákba veszek részt a dobogókon, 

lehúnyom a szemem, 

hogy újra lássalak. 

