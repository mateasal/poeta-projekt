


Virágos arcú lányseregbe 

búsan, lefátyolozva jársz, 

feltűnsz, mint egy éjszínü lepke, 

s megáll a tánc. 



S könny hull vidám szemünkre újra, 

ajkunkra ráfagy a kacaj, 

s kitör szivünkből hörgve, zúgva 

egy tompa jaj. 



Te vagy az éjjel és az örvény, 

a kárhozat és a mennyország, 

mostan lesujtasz, porba lökvén, 

majd felemelsz újból tehozzád. 



Költészetem izzik terajtad 

pokoli pompámban, setéten, 

rubinpiros, parázsos ajkad, 

mivel iszod éjjente vérem. 



Ifjú szivem fehér világát 

liliom-arcaidra loptad 

s szén-fürtödön borongva száll át 

éjféle néma bánatomnak. 



Most félve, kérve száll tehozzád 

síró szavával e szelíd dal... 

Verd lelkem bús aranykobozzát 

hajlékony, forró ujjaiddal. 



A zöldselyem diványon ültél, 

ahogy szobádba bevetődtem, 

langyos tavasz volt ott - kivül tél - 

rózsás parázs égett előttem. 



Mint egy viharcsapott verébfi 

omoltam a te lábaidhoz, 

mert tudtam, a te szíved érti 

költőszivem, s sebére írt hoz. 



Melengető, égő öledben 

aléltan, álmosan zokogtam, 

kigyúlt a képem, lángra keltem, 

s könnyezve hallgattál te ottan. 



S elmondtam, ó rejtélyes asszony, 

mit szenvedtem titkon miattad, 

s bozontos főm és lázas arcom 

aztán sokáig símogattad. 



Ez a búcsúzás éjszakája! 

A szél cibálja ablakunkat, 

a hó fehér csomókba hullik, 

a lámpalángok mind kihúnynak. 



A mi tüzünk is hamvadoz már, 

szád is hideg és hallgatag ma, 

s fakó, sötét, mint a kialvó 

kráter tüzes, lángfüstös ajka. 



Légy áldva a csókért, a kínért, 

légy áldva, hogy lelkem gyötörted, 

te sápatag, gonosz cherubja 

a szenvedésnek és gyönyörnek. 



Most menni kell. Nyujtsd csókra ajkad. 

Hadd öljem a kínt mind reája. 

Ó fojts meg, ölj meg, semmisíts meg... 

Ez a búcsúzás éjszakája. 

