


Hatalmas úr, sziklás erősség, 

te láthatatlan nagy titok. 

Intesz, s a földi munka hősét 

dörgő szavaddal elhivod. 



Te fenn a csillagoknak ormán 

trónolsz ragyogva, komolyan. 

Mi itt törődünk lenn mogorván, 

s tűn életünk, mint a folyam. 



Te tündökölsz a másvilágon 

magánosan, győzhetlenül. 

A mi sorsunk csak röpke álom, 

mely az idővel elrepül. 



Ránk csapsz dúló, sötét haraggal, 

s mi hervadunk, miként a fű, 

mit a kaszás vígan levagdal, 

te végtelen vagy s tiszta, hű. 



Kevés időig sírva élünk, 

s aztán a sírra rábukunk. 

Légy szörnyű harcainkba vélünk, 

s taníts meghalni, ó urunk! 

