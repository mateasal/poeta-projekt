


Miért zokogsz fel oly fájón, busan 

csöndes szonáta, álmodó szonáta? 

A kert mögül mostan felém suhan 

az évek árnya, tűnt idők halála. 



Egyszerre látok. Látom az anyám. 

Némán ül a szűz, hófehér szobába. 

A gyertya ég és vár a párna rám, 

és sír a pergő, gyöngyöző szonáta. 



Kis ujjaim alatt zokog a dal. 

Sok régi ábránd újra visszaszáll ma. 

Anyám nevet és újra fiatal, 

s csak zeng az édes, illatos szonáta. 



Az éjszakába suttogón beszél, 

és sírdogál fáradtan meg-megállva. 

Ma álmom elviszi az enyhe szél, 

az ábrándos, ezüstös, halk szonáta. 



Olyan, akár egy kisgyerekkacaj, 

akár a holdas jegenyéknek árnya, 

akár haló ajkon a tompa jaj, 

hogy egyre halkul, meghal a szonáta. 

