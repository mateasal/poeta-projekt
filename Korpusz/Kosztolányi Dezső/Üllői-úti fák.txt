


Az ég legyen tivéletek, 

Üllői-úti fák. 

Borítsa lombos fejetek 

szagos, virágos fergeteg, 

ezer fehér virág. 

Ti adtatok kedvet, tusát, 

ti voltatok az ifjuság, 

Üllői-úti fák. 



Másoknak is így nyíljatok, 

Üllői-úti fák. 

Szívják az édes illatot, 

a balzsamost, az altatót 

az est óráin át. 

Ne lássák a bú ciprusát, 

higgyék, örök az ifjuság, 

Üllői-úti fák. 



Haldoklik a sárgult határ, 

Üllői-úti fák. 

Nyugszik a kedvem napja már, 

a szél busan dúdolva jár, 

s megöl minden csirát. 

Hova repül az ifjuság? 

Feleljetek, bús lombu fák, 

Üllői-úti fák. 

