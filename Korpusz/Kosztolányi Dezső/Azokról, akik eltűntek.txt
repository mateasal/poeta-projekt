


A haldoklókkal csókolóztam, 

az elmenőkkel cimboráltam, 

izzadt hajuk simítva hosszan 

ágyukhoz álltam. 



Marasztaló ígéket 

súgtam fülükbe, mint az élet, 

de hívta őket a nagy út, 

és én kötöttem nékik a halálban 

batyut. 



A távozók 

elvitték a lelkem darabjait, 

csak én maradtam itt, 

és most a hit 

porukkal egy lett, mint avitt 

ruhájuk, és széthulltak ama szók 

és szájukon is megrohadt, amit 

adtam nekik, a csók. 



Nincs semmim. Ámde mindez oly csodás. 

Gazdag vagyok, mint a vén uzsorás, 

ki rongyba jár és vigyorog, ha szánják, 

mert mindenét, mi volt, a kincs, arany, 

elásta, és most a határtalan, 

mély földbe van, 

s ő tudja ezt a biztos, ősi bányát. 



Barátaim, 

halványodik énnékem itt a szín, 

hogy szóljak erről-arról, nincsen ok, 

gyakran mosolygok, többször hallgatok. 

De érzem egyre, vár rám sok erős, 

jó ismerős, 

hűségesen vetik az ágyam ők lenn. 

Ezért oly csöndes bennem már a lélek 

s éjjel, ha járok künn a temetőkben, 

nem félek. 

