


Kip-kop, köveznek. 

Itt van a tavasz. 

Hajnalba száz kalapács zaja ébreszt. 

És hallgatom ágyamból a zenés neszt. 

Mily csiklandó és édes és ravasz. 

Tavasz, tavasz. Az utcánkat javítják. 

Mostan fölajzzuk a csigát, parittyát. 

Tavasz. Libeg az udvarunk egén fönt 

a sárga, kék és rózsaszínü léggömb. 

Kip-kop, zene az élet, muzsika, 

láng ég a fákon, a bokor zöld oltár. 

Mostan miséznek a kis madarak, 

és a szobákban is ezer titok vár. 

Dal zeng, ha megütöm a képet, asztalt, 

zenél az élet, a cipőm, az aszfalt. 

Most mint a léggömb, szállani szeretnék. 

Mily csiklandó és édes és ravasz 

a zöldbe bújni s enni a cseresznyét. 

Cseresznyepiros, zöldarany tavasz. 

