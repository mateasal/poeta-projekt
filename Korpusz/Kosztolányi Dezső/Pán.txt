


Főúri kertek vaskapuinál 

gyakran megállok izzó, kába délben, 

hol a gyökér falat tör észrevétlen, 

s a lombozat zöld sátrakat csinál. 



Tikkadt gyönyörbe leng a dús oáz, 

pihen a rest szökőkút zöldes árja, 

a nedv a fák izmos tagját bejárja, 

mig benn valaki csendbe zongoráz. 



S e kábulatban, elfuló örömben 

rezegni érzem az eget fölöttem, 

mivel a nagy kert lomb-benőtt falán 



véres szemekkel és maró fogakkal 

szirinxesen kel, s tántorogva halkal 

ágaskodik, s nő, nő kacagva Pán. 

