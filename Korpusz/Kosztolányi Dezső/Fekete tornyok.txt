


Félek titőletek, 

amíg az éjbe bolyongok, 

fekete tornyok! 

Oly gyászosan meredtek 

az égre fölfele, 

mint eltűnt isteneknek 

kormos szövétneke. 

Kihűlt halotti fáklyák, 

ti átkos csillag-oltók, 

ti régi, lomha tornyok, 

a rémes éjszakán át 

miért kisértetek? 

Gyülöllek titeket, 

ti néma, éji szomorgók, 

fekete tornyok! 

Pihegve nyög a város, 

s az álma iszonyú. 

Mellén ül a halálos, 

köd-felleges ború. 

Ti gubbasztgattok ottan, 

ti rozzant, ócska tornyok, 

ősrégi csillag-oltók, 

vak gőggel, elhagyottan, 

merengve, szomorún. 

Bezúzlak titeket, 

szentélyetekbe berontok, 

fekete tornyok! 

Bár az éj egyre széled, 

és sápadoz a hold, 

szivembe új zenének 

harangmoraja kong. 

Azt zúgja, virrad egyszer, 

s épülnek ifju tornyok, 

szabad napon piroslók, 

miken a bús rabember 

tűzglóriában áll. 

