


Ordítsak -e? Hogy áll a buta kő is, 

mely látta egykor győztes életem, 

s a fém, a vas, az üveg, a por, ő is, 

csak az suhant el, ami névtelen. 



Mert itt tanyázott két hű, ifju orvos, 

e kávémérés füstfogott szögén, 

s én vélük együtt, akiket a kormos 

éj fektetett le csöndesen mögém. 



Boldog kövek! Buták! Ti mélyen alvók! 

És emlékezni nem tudó ajtók! 

Üvegharang! Te süket énekű! 



Hogy hallgattok. A múltnak elköszönve 

csak én zenélek itt, a mély közönybe, 

fájó ideggel. Élő hegedű. 

