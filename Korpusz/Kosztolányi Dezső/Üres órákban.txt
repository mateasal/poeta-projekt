


Alkonytalan, homályos nappalok! 

Hajnaltalan, világos éjszakák! 

A fáradott perc lomhán andalog, 

s a végtelen időbe olvad át. 



Üres vagyok. Átfog a semmiség. 

A szürke ég ködébe bámulok. 

Farsangi éjek, fekete misék 

lelkembe hintik hulló hamujok. 



Üres szobákat látok szerteszét, 

és hallgatom az elmúlás neszét. 



Borús e zaj, rejtelmes és csodás, 

nyögés, sikoly, vad ajtócsapkodás. 



Távolban egy borfoltos asztal áll, 

ott lakomázik a sötét halál. 



S kisérteti gyászfüggönyök megett 

egy megvetetlen ágy reám mered. 



Érzem, nem alszom benne már soha... 

Óh jaj, a lelkem ez üres szoba! 

