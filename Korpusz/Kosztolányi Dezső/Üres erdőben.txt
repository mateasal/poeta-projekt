


Üres narancserdőn merengve 

járok, s a léptem hangja kong. 

Sárgult levélraj vág szemembe, 

vihar cibálja a vadont. 



Magam vagyok s megyek tovább, csak 

a fákon át az estbibor 

borús közönnyel vet nehányat 

hamvas, fakó rózsáiból. 



S én csak megyek a kínkeresztre, 

a vak homályba mélyedek 

temetkező helyet keresve, 

temetni álmot, életet. 



Hajlonganak a néma, tar fák, 

nő az avar és a homály, 

mint hogyha vesztemet akarnák, 

fönn hűs, ezüst köd szálldogál. 



S én csendesen zokogni kezdek, 

szorítgatom a fegyverem, 

és áldom a nagy, méla estet, 

mely rám suhan már nesztelen. 



S avart söpör felém az árok, 

szorít a csöndes pusztaság, 

fölöttem egy nagy varju károg, 

s gúnyolva szól: "Jó éjszakát !" 

