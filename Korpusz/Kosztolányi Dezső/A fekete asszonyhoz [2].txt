


Amíg dühös, rengő tusáktól 

porzik s remeg a deszka-színpad, 

s a rémület lelkünkbe átfoly, 

s jéggé fagyasztja ajkainkat, 

hogy eltünik minden csinált máz, 

s a hős kegyetlen kedvbe lármáz, 

átkozza zordon földi sorsát, 

s kacagja, hogy győz a gonoszság: 

te páholyod bíbor homályán 

vörös selyemruhádba ülve, 

nézesz a villanyfényes ürbe, 

s hóválladat vonod, csodás lány. 

Hogy porba ér a hősi homlok, 

te felkacagsz; "Ó, mily bolondok !" 



Szívem dobog, majd megrepedve, 

bár az örömre nincs nagy ok. 

De mégis, ó, elismered te, 

hogy érdekes egyén vagyok! 



Az éjszakákat átvirrasztom, 

s csak három órakor eszem, 

vánnyadt, siralmas színü arcom, 

s vadul kalandoz az eszem. 



Nincs nyugtom e kopott világon, 

egy más honért sóhajtozom, 

nem jő szememre éjjel álom, 

és sárga horpadt homlokom. 



Bordám repedt, a mellem odvas, 

kedvem korán megvénhedett, 

s titokzatos regéket olvas 

múltamból égető szemed. 



Szemem egy síri nyughelyet vár, 

s a porba csüggeteg keres. 

Mindez való... de énnekem már, 

hidd el, nagyon nem érdekes. 



Előkelő és hallgatag vagy, 

arcod fehér, mint a viasz. 

Unod a bókolást, a tömjént, 

s mégis szüntelen hóditasz. 



Reám meredsz nagy bús szemeddel, 

míg rád tekintek s álmodok, 

s forró, fehérlő ujjaiddal 

megsimítod a homlokod... 



Ilyen hamar és immár vége, vége, 

aludni térsz, s elzár a kripta-gát, 

az éjszakába dúlt árnyak mozognak - 

Jó éjszakát! 



Hűs csókok árnya, bús vágyak halála 

követ a néma holt rónákra át, 

s hideg sírodba én is elkísérlek - 

Jó éjszakát! 



Megigazitom a halotti párnád, 

életre csókolom majd lila szád, 

és felhozom az elmulást magamban - 

Jó éjszakát! 



S ködlő november tenger pusztaságán 

zokogva gondolok magamba rád, 

s belé sírom a kongó vak sötétbe - 

Jó éjszakát! 



Félsz tőlem? Ó, ne félj. 

Édes kín a veszély. 

Rohanj a harcba s vessz, 

a nőnek sorsa ez. 

Légy vad, kevély, 

ne félj, ne félj! 



Ugorj hozzám közel, 

ma rózsalomb föd el. 

Sáppaszt, fulaszt, gyötör 

a vérpiros gyönyör, 

a szenvedély. 

Ne félj, ne félj! 



Ma, édes angyalom, 

ajkad megharapom, 

s tudd meg, nincs édesebb, 

mint ez a gyenge seb, 

égése kéj, 

ne félj, ne félj! 



Szeretlek, terméketlen asszony - 

mert megviselt a kéj, a festék, 

a bor, a csók s a lázas esték! 



Szeretlek, terméketlen asszony, 

gyermektelen s finom gyerek-nő, 

te lányosarcú, buja, meddő! 



Szeretlek, terméketlen asszony - 

mert mégis anyja vagy te soknak, 

kik néked a kéjről dadognak! 



Szeretlek, terméketlen asszony - 

mert lelked éjsötét, kiégett, 

s majdnem megérted az enyémet! 



Szeretlek, terméketlen asszony - 

te, a sötét éj rózsaszála, 

akit sosem köszönt a hála. 



Szeretlek, terméketlen asszony - 

mert bár ezren nyomodba lesnek, 

nyugodt, fehér s hűs szikla-tested. 



Halódó lámpám sárga fénye halvány, 

a csillagok is hamvadt fényüek, 

olyan hideg van, mint a kripta alján 

- Tüzet, tüzet! 



A jég sugára ég merész agyamban, 

mert rajtam a tél orgiát ület, 

vérem zubog, mint óriási katlan 

- Tüzet, tüzet! 



Halottfehér lesz csüggedt, méla arcom, 

künn a vidék is holt - ó, őrület, 

álmos vagyok már rég, és mégsem alszom 

- Tüzet, tüzet! 



Ó, Lidiám, rohanj vadul karomba, 

ne hagyj megfagyni ily egykedvüleg, 

szívem, e vészharang, zúg kongva-bongva 

- Tüzet, tüzet! 



Főmhöz kapok, már látom, itt nem áll más, 

csupán a tested fénylik, mint üveg, 

s kitör szívemből a rekedt kiáltás 

- Tüzet, tüzet! 

