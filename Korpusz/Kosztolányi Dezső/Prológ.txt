


Legyen sötét!... Aludjon el a pompa 

a tarkuló tavaszi páholyokba! 

Te tarka kép, te kikeleti álom, 

borulj el a derengő félhomályon, 

mint hogyha jő a hamvas alkonyat 

s elszürkíti a fényes parkokat. 



A szellemóra ez. A néma csendben 

a fátylas istennő körünkbe rebben. 

Fehér köpenybe húros, hosszú lanttal 

leszáll az éjbe lépegetve, halkkal, 

és hangot üt a rezgő lelkeken - 

Félig csak álom - félig sejtelem. 



Halljátok -e? Minthogyha este tűznél 

magadba rogyva, álmodozva ülnél, 

és hallanád a szellők fuvoláit, 

míg a panasz dalos ütemre válik, 

s ajkadra rebben egy szelíd mosoly, 

és dalt hallasz, pedig csak álmodol. 



Csak álmodol. S álmodban újra látod 

a tűnt szerelmet, a tűnt ifjuságot, 

hallod Schubert zenéjét, ezt a lírát, 

amin a válás fájó kínja sír át, 

s arcodba sajgó, édes bú fuvall, 

sóhajba tördelt, fáradt hattyudal. 



Halljátok -e? A nyugtalan húrokban 

valami kél, a hangszer összedobban, 

holt óriások örök szenvedélye 

harsogva, sírva költözik beléje. 

Örök derű, csapongó szenvedély, 

királyi nyugalom: Mozart beszél. 



S halljátok ott? Hogy tornyosul kavargva 

a lázadó hangok pogány viharja, 

a trombiták kövér, aranyló torkán 

egekbe zengő beethoveni orkán, 

az arcokon tűz, isteni harag 

és az egész egy álom álma csak. 



Itt köd, ború, fenséges zenelárma. 

Norvég mezőn jégtömbök roppanása. 

És a sötétlő, tompa csenden által 

egy véres szív dobog szomorú vággyal. 

Halljátok -e, mint súg az éjszaka? 

Ez a ködön kesergő Grieg dala. 



De csend. Ne hangozzék még rezzenés se. 

Legyen ez a királyok érkezése, 

akik előtt térdeplő áhitatban 

hódol a nép, a porba rogyva, halkan. 

Jön a Zene. Ébrednek a húrok... 

Szegény herold, én is elnémulok. 

