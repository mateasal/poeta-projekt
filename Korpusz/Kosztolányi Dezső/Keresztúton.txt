


Tán most esik meg éppen... Borzalom. 

Röpül a vészhír a kis szikra szárnyán. 

Egy pillanat, s már száll, mint hogyha látnám 

az éjbe rezgő vékony fonalon. 



Vadul süvölt mérföldek tengerén, 

felnyög az ismeretlen, éji róna, 

s a szikra, mint a puskacső golyója, 

szívembe forog, s fut, rohan felém. 



Látom magam. Perc múlva fölkelek, 

sápadtan a rezgő ajtóba rontok, 

egy szó átszúrja majd a szívemet. 



Köröttem zűrzavar, sötét csoportok, 

az arcom elsötétül, szám fehér, 

meredten állok. És a hír elér. 



Az utca árnyán gubbasztok. Derül. 

Fagyos szelek zúgnak, vacogva félek, 

s szeretném megragadni még az éjet, 

de jő a holnap kérlelhetetlenül. 



Vak sejtelem, hagymázos félelem 

csap lázban égő, fájó homlokomra, 

valami súgja, hogy még meghalok ma, 

és futni vágyom bőszen, esztelen. 



Kék szikra serked az ég peremén, 

egy láthatatlan árnyék karja megkap, 

jön a derűs ma, s meghalt már a tegnap. 



Múl az idő, s csak állok tétlen én, 

a fény a tájon nagy csíkokba szétfolyt 

s a tarjagos ég arca csupa vérfolt. 

