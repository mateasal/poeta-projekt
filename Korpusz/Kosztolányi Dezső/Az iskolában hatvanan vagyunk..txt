


Az iskolában hatvanan vagyunk. 



Szilaj legénykék. Picik és nagyok, 

s e hatvan ember furcsa zavarában 

a sok között most én is egy vagyok. 

Ez más, mint otthon. Festékszag, padok, 

a fekete táblácska és a kréta, 

a szivacs hideg, vizes illata, 

az udvaron a szilfa vén árnyéka, 

s a kapunál - az arcom nézi tán? - 

egy idegen és merev tulipán. 



Ez más, mint otthon. Bús komédia, 

lélekzet-visszafojtva, félve nézem, 

hatvan picike fej egyszerre int, 

s egyszerre pislant százhúsz kis verébszem. 

Hatvan picike, fürge szív dobog, 

hatvan kis ember, mennyi sok gyerek. 

Amerre nézek, mint egy rengeteg, 

kezek, kezek és újra csak kezek. 

Mint kócbabácskák a török bazárba, 

egy hűs terembe csöndesen bezárva, 

az orruk, a fülük, mint az enyém, 

s a feje is olyan mindenkinek. 

Mivégre ez a sok fej, kéz, fül, orr, 

sokszor csodálva kérdezem: minek? 

