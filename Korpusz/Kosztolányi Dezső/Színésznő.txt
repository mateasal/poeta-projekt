


Kékkel-sárgával burkolja magát, 

félarca maszk, a másik meztelen, 

valamitől állandóan részeg 

s kancsít. 



A könnye glicerin, 

fiatal mellén hét tőrdöfés, 

méreg az ajkán. 

Minden este meghal, 

aztán vacsorázik. 



Miért sikoltoz? 

Miért rántja le a csillagokat? 

Miért gyújtja föl a szobát? 

Miért hazudja azt, ami nincsen? 



Lángot evett 

s ábrándokkal vajúdik. 

Tombolva, kacagva 

vérben szüli meg a sorsod, a sorsom. 

Szent kettősség titkos csodája, 

szeretőnk, anyánk. 

