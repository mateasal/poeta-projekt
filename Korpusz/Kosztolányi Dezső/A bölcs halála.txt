


Platon mosolygós, csöndes agg vala. 



S amint egy őszi nap nehéz beteg lett, 

leült a földre dús szőlője mellett, 

hol elhuzódott háza kertfala. 

Reásütött kiszáradott, sudár 

nagy termetére a langy napsugár, 

tar homlokára fényt merengve szőve. 

Mosolygva nézett az agg bölcs előre, 

eltűnt előtte már a bú, a kín: 

s elmélkedett az élet titkain... 



Élvezte csöndben a szelíd magányt, 

s amint a megváltó halálra várt: 

meglátta árnyát a napos falon. 

Gondolkodott: mi a való vajon, 

hogy ő -e, aki ül a durva földön, 

vagy az az árny, mely üldözi örökkön? 

Elmélkedett soká, küszködve várt még, 

s azt mondta végre, hogy való az árnyék, 

s tünők a portestek s a kósza bolygók, 

és fínom ajka édesen mosolygott. 

Alkonyra kelve nem hallatva egy jajt, 

a fal tövébe bölcselkedve meghalt. 



A napkorong vérző aranyba hulla, 

s fagyos meredtségben feküdt a hulla. 

Árnyak remegtek, szél fuvallt alább, 

s meglengeté a bölcs nagy, ősz haját, 

más szélfiak kifordíták chitonját, 

s szandálja lenge szíjjait kibonták, 

mert bénaság nyügözte már a testet. 



De a falon az árny táncolni kezdett... 

