


Látjátok feleim, egyszerre meghalt 

és itt hagyott minket magunkra. Megcsalt. 

Ismertük őt. Nem volt nagy és kiváló, 

csak szív, a mi szivünkhöz közel álló. 

De nincs már. 

Akár a föld. 

Jaj, összedőlt 

a kincstár. 



Okuljatok mindannyian e példán. 

Ilyen az ember. Egyedüli példány. 

Nem élt belőle több és most sem él, 

s mint fán se nő egyforma két levél, 

a nagy időn se lesz hozzá hasonló. 



Nézzétek e főt, ez összeomló, 

kedves szemet. Nézzétek, itt e kéz, 

mely a kimondhatatlan ködbe vész 

kővé meredve, 

mint egy ereklye, 

s rá ékírással van karcolva ritka, 

egyetlen életének ősi titka. 



Akárki is volt ő, de fény, de hő volt. 

Mindenki tudta és hirdette: ő volt. 

Ahogy szerette ezt vagy azt az ételt, 

s szólt, ajka melyet mostan lepecsételt 

a csönd, s ahogy zengett fülünkbe hangja, 

mint vízbe süllyedt templomok harangja 

a mélybe lenn, s ahogy azt mondta nemrég: 

" Édes fiacskám, egy kis sajtot ennék ", 

vagy bort ivott és boldogan meredt a 

kezében égő, olcsó cigaretta 

füstjére, és futott, telefonált, 

és szőtte álmát, mint színes fonált: 

a homlokán feltündökölt a jegy, 

hogy milliók közt az egyetlenegy. 



Keresheted őt, nem leled, hiába, 

se itt, se Fokföldön, se Ázsiába, 

a múltba sem és a gazdag jövőben 

akárki megszülethet már, csak ő nem. 

Többé soha 

nem gyúl ki halvány-furcsa mosolya. 

Szegény a forgandó tündér szerencse, 

hogy e csodát újólag megteremtse. 



Édes barátaim, olyan ez éppen, 

mint az az ember ottan a mesében. 

Az élet egyszer csak őrája gondolt, 

mi meg mesélni kezdtünk róla: "Hol volt ... ", 

majd rázuhant a mázsás, szörnyü mennybolt, 

s mi ezt meséljük róla sírva: "Nem volt... " 

Úgy fekszik ő, ki küzdve tört a jobbra, 

mint önmagának dermedt-néma szobra. 

Nem kelti föl se könny, se szó, se vegyszer. 

Hol volt, hol nem volt a világon egyszer. 

