


Furcsa est ez, néma, hűvös, 

a szobákban újra bűvös 

lámpa ég. 



Fűtenek is innen-onnan, 

s rémlik a körúti lombban 

fönn az ég. 



Istenem, mi végre élek? 

Dúdorászok, árva lélek, 

egymagam. 



A mesék arany kastélya 

és a cukros, piros téa 

merre van? 



Nem merek a ködbe nézni, 

sárga gallyakat idézni 

soha már. 



Aki vén, az mint az ősz fáj, 

mint a hervatag, esős táj 

s a halál. 



Ó, a múlt nem ezt ígérte, 

s ami van ma, könnyem érte 

mennyi folyt. 



Elnémuljak, fölsikoltsak? 

Ennyi volt csak, ennyi volt csak? 

Ennyi volt. 



Menj, szegény öreg, s a gáznál 

tébolyogj még és vigyázzál, 

meg ne hűlj. 



És ha könnyű és ha lomb hull, 

régi bútól, fájdalomtul 

meg ne halj. 

