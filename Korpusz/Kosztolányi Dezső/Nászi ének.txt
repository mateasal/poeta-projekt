


Szeretlek. Ám előtted nem kuszom. 

Öblös mellemből boldogan - nyerítve - 

zeng diadalmas, részeg himnuszom. 



Tűzvész lobog merengő szemeimbe, 

sokáig, oly sokáig vártalak, 

hogy idejöjj az álmok kertjein te. 



A csűr teli, tej és méz a patak - 

ó szenvedés, ó élet aratása! - 

Dús fürt dagad a tőkén hallgatag. 



Álom-menyasszony, fáklyás arcu mátka, 

tejet hozol és nyugtató mosolyt, 

s csókod kalászos álmomat megáldja. 



Érzesz -e már? A homlokom borong, 

mezítlen állok - én vagyok a férfi - 

izmos kezembe rengő vas-dorong. 



Utunk lármás madárcsapat kiséri, 

a csillagos mindenség integet, 

tüzünkkel a nap lángvihara ég ki. 



Kezed kezembe markol reszketeg, 

s én két melled, két táncos lábad áldom, 

és áldom a két álmodó szemed. 



S arany kalász nevet a nászi ágyon... 

