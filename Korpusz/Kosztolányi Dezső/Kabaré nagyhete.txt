


Kopott ruhába, lomha kedvvel 

fekete ünnepet ülünk. 

A getsemáni kertben éj van... 

S a budapesti kabaréban 

szivarfüst szállong körülünk. 



A szenvedések kelyhe megtelt, 

a kabaré oly szomorú. 

Fáradt szánk fanyar élcre torzul, 

olykor kortyintunk még a borbul. 

Sebez a rózsakoszorú. 



A nagyhét bortócsába fulladt: 

hétfőn tüzelt tilos öröm; 

kedden megöltük, kit szerettünk; 

szerdán eladtuk szűzi lelkünk; 

henyéltünk nagycsütörtökön. 



S nagypénteken bősz dáridónál 

sátáni kedvvel itt vagyunk. 

Véres szemünk tunyán kibámul, 

valaki jő az éjszakábul 

s megrezzen elpetyhüdt agyunk. 



Sötéten ég a gyertya lángja, 

nyüzsögnek a kísértetek, 

és reggel három óra tájba 

elpattan a bús éji lámpa, 

s a tarka kárpit megreped. 



Zsolozsma lesz a bűnös ajkon 

a céda, trágár ária. 

A hősnő egy trikós szerepben, 

kuszált, kisírt arccal berebben 

mint egy halovány Mária. 



Síró bohócok átkozódva 

morzsolják a litániát; 

bűnök fekete olvasóján 

imádkozik pár kacagó lány, 

hajukba vézna lápvirág. 



Az ócska színpad összezendül, 

és mennydörög a borzalom. 

Tusakvó árnyak közt remegve 

a Megfeszített kín-keresztje 

tünik fel a sápadt falon. 



Mi meg részeg kurjantozással 

a padlaton hanyatt esünk. - 

S fekete kesztyűben, sötétlőn 

a diszkrét Konferanszié jön 

lefogva üveges szemünk. 

