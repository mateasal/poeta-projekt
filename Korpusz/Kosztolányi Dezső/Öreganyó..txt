


Öreganyó. 

Karszékben trónolsz, 

s nagy barna, bámuló szemed 

nehézkesen és furcsa fénnyel 

reánk mered. 



Redő-gyűrűs, fekete arcod 

mindíg nyugodt, mindíg komor, 

mint a halottak tiszta képe, 

mint egy szobor. 



Tipegve járkálunk körötted, 

tűnik év évre, percre perc, 

s te egyiptomi gráciával 

csak integetsz. 



Száraz bőrödből, kék eredből 

a boldog ősz nyugalma száll. 

Nem győz terajtad már az élet, 

sem a halál. 



Elébed állok, s néha mintha 

az idő szárnya csapna rám. 

Bámullak tágranyílt szemekkel, 

öreganyám. 

