


Hopp, ugorjunk fürge szánra, 

menjünk a hegyekre fel. 

Csillog az ezüst barázda, 

villog a havas lepel, 

friss, fehér hó hull a tájon, 

cseng a csengő, s mint egy álom 

lép eléd sok ó csuda, 

régi várú Ó-Buda. 



Rántsd meg a vén csengetyűt, 

jó szivet lelsz mindenütt, 

orrán régi pápaszemmel 

nyit kaput egy tisztes ember, 

s nem találja a helyed. 

Kérdez és felel, nevet. 

Otthonos, nemes szivesség 

unszol egyre: "Tessék, tessék." 

Jő a kancsó, forg a tál, 

s a fehérlő kályha öblén 

a hasábfa dübörögvén 

rózsaszínü pára száll. 

És a tiszta kis szoba 

a barátság temploma. 

Minden olyan egyszerű, 

oly finom babaszerű. 



A szagos, langyos borúból 

titkosan dereng a bútor, 

s ami kedves, ami szép: 

régi óra, régi szék, 

régi album, régi naptár, 

mely napot rég nem mutat már, 

fönn a kályhán szerteszéjjel 

findzsa-sor, aranyszegéllyel, 

aztán föntebb a befőttek, 

ódon, zöld üvegpohár, 

s a vén lámpa kedves árnya 

imbolyogva szálldogál. 

A terítős asztalon 

régi könyv, egész halom, 

múlt időknek bölcsei, 

Kisfaludy, Kölcsey... 

Itt a gomb is szent ereklye, 

itt a porszem is csuda. 

A szobákba, a szivekbe 

Biedermeyer stílusa. 



Ám a német szó ma ritka, 

csak ha nagy a gazda titka, 

akkor mondja németül. 

Német erkölcs, jó magyarság 

hű barát lett itt hamarság, 

tiszta frígyben egyesül. 

Hisz e sziklás, büszke vén föld 

ezredéves bús regét költ. 

Régi nóta, régi monda. 

Vén basák fürödtek itten. 

a kénes, zöld, lanyha vízben, 

s látta Mátyást a hegy orma. 



Régi emlék újra kel még, 

régi fullánk újra szúr, 

és a hangzó ős magyar szó 

büszke földjén újra úr, 

s hálósipka, ősi virtus, 

népi szólás, germanizmus, 

háziasság, régi kedv, 

józan mérték, égi nedv, 

gyönge doh-bűz, kis csiriz-szag, 

otkolon- és szappan-illat, 

csöndbe foly egymásba által, 

mint ó parfüm illatával 

a konyhába fojtva főlő 

káposztának illata. 



A jó gazdasszony előjő - 

a szíves mosoly maga - 

régi módi, síma hajjal, 

s kérd, kinál nevetve halkkal, 

a kötényén - ó, mi furcsa! - 

lóg a pince, kamra kulcsa. 

Szétnéz s a konyhába illan - 

mert a jó ebéd a fő - 

a fánk puffadoz a zsírban, 

kácsa, csirke, pulyka fő, 

bugyborékol a fazék. 

A leánya szótalan, 

tudja: hallgatni arany, 

arcán ifjuság az ék. 

És a vendég, hogyha szól, 

lopva, félve válaszol, 

a beszéde - hallga, hallga -, 

mint zenélő óra hangja. 

Az ősz néni - hangja vékony - 

ókuláréval köt és fon, 

s hogyha bekerül akárki, 

kész a lakzi, kártyapárti. 

Mindenütt jómód, középszer, 

víg pazarlás józan ésszel. 

Otthonosság - kedves és szép - 

fürge készség, friss egészség: 

ez a kincsük őnekik. 

És a dalt is szeretik. 

Kedvük vídor, lelkük éber 

s néha este tétován 

zeng föl a kis zongorán 

áradozva, sírva Weber. 



Félre zord gond, ásitó bú, 

a fehér fák közt a hó fú, 

fázva zúg a téli kert, 

zúzmarás nyomor diderg. 

A közelbe s mégis messze, 

a folyón túl zajba veszve, 

fénybe, ködbe, kéjbe, könnybe, 

küzdve, nyögve és hörögve 

villámtűzbe kél az est. 

Rongyselyembe kárhozottan 

hadd vergődjön, sírjon ottan 

háborogva, zúgva Pest. 

