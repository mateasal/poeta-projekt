


Ó, csillagok, ma újra felkelétek, 

s lángokban áll az égi palota, 

de én remegve nézek csak felétek. 



Ti vagytok a fény, én a föld pora, 

ti lángokat sugárzotok örökre, 

de én megyek, szép csillagok, tova. 



Az ismeretlen mélységekbe dőlve, 

meredten alszom, mint fehér halott, 

míg szikratengert ontotok a földre. 



Ha majd siromba csöndbe porladok... 

Ó csillagok, sugárzó csillagok. 



Ti voltatok rajongó vágyaim csak! 

Kitártam a szivem elébetek, 

mindég imádtam azt, mi fény, mi csillag. 



Bús éjszakáimon, már mint gyerek, 

vágyó reménységgel rátok mosolygtam, 

s ti lánglobogva integettetek. 



Később, a rózsatermő ifjukorban 

perzselve lángolt ajkamon a csók, 

de én siettem a magasba zordan, 



és értetek ma is élek-halok... 

ó, csillagok, szépséges csillagok. 



Aranysugáros örvénytekbe dőltem, 

s az égre nézett könnyező szemem, 

amíg a többi turkált lenn a földben. 



Bukásaimba volt a győzelem, 

fénycsókokon lett részeg mámoros szám, 

ti jártatok a bús uton velem. 



Hogy nem hajolt szivem szerelme hozzám, 

ti drága szóval vígasztaltatok, 

s gyémántsugárba fürdött könnyes orcám. 



S rátok bíztam hatalmas vágyam ott... 

Ó, csillagok, vezérlő csillagok. 



De menni kell... Ez érzelemviharban 

vegyétek, íme, végső búcsumat! 

Elvállok a világtól félve, halkan. 



Foszlástokon a mindenség mulat, 

s reá recsegve zörren ősi sarka, 

én eltünök, mint gyenge szélfuvat. 



A ti haláltok oly szép, tünde, tarka: 

meging a föld, ledől a szikla-fok, 

és ünnepi gyásztűz lobog kavargva. 



Én szótlanul siromba roskadok... 

Ó csillagok, hatalmas csillagok! 



Ó, hogyha rátok lelkemet kötözném, 

s száguldanék rohanva véletek, 

a végtelen síkján, mint ifju, bősz mén. 



Aranyszilánkotokkal reszketeg, 

vészes rohammal szállnék, mit sem óva, 

a törpülő árnyékvilág felett. 



S ha jönne végre a halálos óra, 

együtt forognánk vészesen, balog, 

s lehullanék én is, a fény hozója. 



S ti hirdetnétek, társatok halott... 

Testvéreim, száguldó csillagok! 

