


Nézd a temetőket, 

mily roppant kövérek, 

milyen virágosak, 

legyektől, lepkéktől 

hogy zengenek, és mily 

vidámak a fényben. 

Jaj, pedig mit ettek? 

Csontot, húst, agyvelőt, 

anyákat, apákat, 

apró gyermekeket. 

Mégis mosolyognak. 

Repedő bendővel, 

torkig jóllakottan, 

zsírosan, pogányul 

mégis hogy nevetnek. 

Mint mindent túlélő, 

komisz aggastyánok, 

kik már mindent tudnak, 

kik már mindent ettek, 

és bő ebéd végén, 

szörnyű élet után 

bölcsen adomáznak. 

