


Mily gyorsan távolodsz a nagy időben 

tőlem, fiam. 

Már idegesen kelsz föl az ebédtől, 

eltűnsz, szaladsz. 

Újságot olvasol, amikor beszélek, 

kurtán felelsz. 

Barátaiddal vagy. Üres a szobád. 

Üres a lelkem. 

Nem látod arcomon botor szerelmem. 

Nem veszel észre. 

Csikorgó hangom iszonyú tenéked. 

Nehéz a kezem. 

Anyád lett megint egyetlen barátnőm. 

Véle beszélek. 

Halkan említem hancúzó korunkat. 

Hogy meg ne halljad. 

Így hagytam el egykor én is apámat. 

Ő is így ment el. 

Nehéz sóhajjal, büszkén, átkozottan, 

vissza se nézve. 

Ó e magány a régihez hasonló, 

mikor még nem éltél. 

A reggelek hamut szórnak fejemre, 

szürkék a delek. 

Este a kertben nézem az eget, 

a fákat, a lombot, 

s kérdem magamtól, miért nem érti 

gyümölcs a törzset? 

