


Ez itt az élet, hámor és kohó - 

világ költői, ide jőjjetek, 

testvéri szemmel, örökös merészek, 

nézzétek itt az ősi lényeget. 

Látjátok -e, a zöld asztal szövetjén, 

ott ugrik a véletlen, mint a nyúl, 

és kavarognak a szinek veszetten, 

mint álmainkba, határtalanul. 

Rémítve jönnek szörnyű figurák, 

a feketék, a dörgő pirosak. 

Ez itt az élet karneváli tánca, 

borzongató és édes iszonyat, 

költőszivünk sok kendőzött alakja, 

a képzeletünk lángoló salakja 

olvadva, sisteregve, feketén. 

Ó élet, élet, roppant költemény, 

most láthatunk mezítlenül, ragyogva - - 

Mi kéj. 

Mi őrjítő, mi szédítő - - 

Mi mély. 

