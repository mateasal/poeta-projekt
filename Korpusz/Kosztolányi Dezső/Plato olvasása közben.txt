


Való -e a világ körültem 

vagy tán az álom a való, 

s e napsugáros, kékes űrben 

a durva hajsza a csaló? 



Akkor tün el igaz világunk, 

ha reggelenként ébredünk, 

s akkor igaz valónkba látunk, 

ha álmokat néz húnyt szemünk? 



E vad tülekvés -e az élet, 

vagy az csak egy álcás halál, 

gyötrött valónk csak akkor éled, 

ha silány rög porba száll? 



Hol a hely, mely titkunkat ója, 

az égben, az ó sírokon, 

s az ember, e bolygó lakója 

az éjjel, a földdel rokon? 



Az élet oly csodás, tünékeny, 

száll mint az omlatag homok, 

felleg, derű jár fönn az égen, 

az alkotást váltják romok. 



Hajunk ma éjszin, mint a holló, 

holnapra ősz, s a sors ledönt, 

minden csodálatos, leomló, 

mit hordoz hátán itt e föld. 



Estente meghalunk az ágyba, 

s reggelre már mások vagyunk. 

Mind változunk zokogva, vágyva 

és nem találjuk - önmagunk. 



Ezer titok közt fázva, gyúlva 

botlunk, bukunk mindannyian. 

Mind látomány lenn, ami durva, 

s a láthatatlan az, mi van. 

