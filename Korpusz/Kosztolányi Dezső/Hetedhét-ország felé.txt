


Egy csöndes éjen eljön értem 

tetőtöl-talpig feketében 

a fekete kocsis. 

Álarc lesz arcán, éji, gyászos, 

a rúdnál két fekete táltos, 

s fekete lesz az ostor is. 



Felgördül az álomba ringó, 

halálszínű fekete hintó, 

s beléje mélyedek. 

Szótlan repülök messze síkon, 

s az ablakon át kihajítom 

az álmokat, az életet. 



Álmatlan álomban merengve 

szállok, futok, ki tudja merre, 

hol árnyak árnya bolyg. 

Arany tájak kopár mezőjén 

elsápad a fehér verőfény, 

s a nap helyett felkél a hold. 



És messze Óperencián túl 

egyszerre rózsaszín világ gyúl 

ezüstös ég alatt. 

Jönnek hideg tündérleányok, 

térdig fehér rózsákba járok, 

s Hetedhét-ország rám kacag. 

