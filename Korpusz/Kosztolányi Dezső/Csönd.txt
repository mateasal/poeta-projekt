


Lebegj reám, ó csendes némaság, 

véresre horzsolt szívemet kötözd be, 

ontsd rám a holtak áldott balzsamát! 



A zagyva nyelv hangját zavarjad össze, 

fullaszd el égő, száraz torkomat, 

alélt fejem zsongó, nagy csend fürössze. 



Aludjon el a kínzó gondolat, 

ónsúlyod égőn nyomja vissza mellem, 

végsóhajom szelídeden fogadd. 



Emlékezet, tudásnak kéje, szellem, 

halk ájulatba nyögve vesszen el, 

és szó ne keljen boldogságom ellen. 



Szűnjön pihegni a beteg kebel, 

tűnjön le róla a vér régi mocska, 

míg boldogan nagyobb öröm emel. 



Sártól szennyes valóm tisztára mosdva 

lebegjen a felejtés bűvkörén, 

s ne bántson a bűn, a sár és a rozsda. 



Szent csönd, terítsd palástodat fölém, 

fülembe kriptád hallgatása csöng, 

s mélységeidből nem nézek föl én: 



Oh én fehér sírboltom, tiszta csönd!... 

