


Mért érzem én azt oly gyakran 

és egyre visszatérőn, 

mindig világosabban, 

hogy villamoskalauz is vagyok? 



Dülöngve a kocsi ingó 

talaján, 

bőrtáska nyakamban, 

állok. 



Amint pedig megsimítom 

homlokomat s a koplalástól 

kis arcomat, 

halavány emléke ég életemnek 

az ujjaim hegyén 

s emlékezem. 



Aztán mikor vágtat a kocsi, 

hadonászom, magasba kinyúlva, 

tépem kezeimmel 

őrjöngve a bőrszíjt, 

csöngetve indulást, újra megállót, 

és rossz fogaim közt 

szidom, ezt a komisz életet 

s a komisz gazdagokat. 



Úgy hogy már nem is ő, 

hanem én, 

a csontja, a teste, 

a vére, a lelke, 

egészen. 



Mért érzem én ezt? 

