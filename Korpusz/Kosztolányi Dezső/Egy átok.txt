


Míg én zokogva elrobogtam, 

ti engemet megátkozátok. 

S most a szivemre kő gyanánt hull 

egy átok. 



Romlott szivem vérével én most 

sötétre festem a világot, 

és húzva húz vadul felétek 

egy átok. 



Fulladva és lihegve hordom, 

reám kacagnak a leányok, 

s átok ragyog égő szemükben - 

egy átok. 



S sír felé húz e nehéz kő, 

mindent örök borúba látok, 

él egy leány, és vár reám, mint 

egy átok. 



Sokszor hörögve ágyra dőlök, 

mikor elhagynak a barátok, 

s belésüvítem a sötétbe: 

Ó átok! 

