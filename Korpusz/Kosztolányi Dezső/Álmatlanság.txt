


A hófehér vánkos oly lángoló, 

a paplan, a terítő ég a tűztől, 

az álomból izzó fénykéve űz föl, 

ágyamba háborog egy lángfolyó. 



Fejem a vánkosokba temetem. 

Kigyúl a kép, fal s ágy a lángözöntől. 

A toll tüzel, a tűz tajtéka pörzsöl, 

s átcsap felettem, mint egy tetemen. 



Egyszerre az álom arcomba fú, 

a tűzpiros szobán susog az árnyék, 

halkan kinyílik egy aranykapu. 



Sok néma lány jön, nagy fehér tömeg, 

meredt kezükbe álmos mákvirág ég, 

és rám terítik hűvös leplöket. 

