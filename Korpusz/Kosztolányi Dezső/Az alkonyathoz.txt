


Szivem szivéből szól a dal 

S remegve a homályba hal. 

Beléd te pompás, bús borongás, 

Mely tört szivünknek álmot ad: 

Elérhetetlen, röpke szellem 

Ó alkonyat! 



Lassan teríted szerteszét 

Az éj szagos, kék szőnyegét 

S könnyezve véded a kiégett 

Fáradt, beteg virágokat. 

Te lengve tűnő, jószivű nő 

Ó alkonyat! 



Lábujjhegyen jössz s vérezőn 

Járkálsz a harmatos mezőn 

S sötét hajadban olthatatlan 

Lobban fel a fény újolag 

S hull, hull a szikra árnyaidra 

Ó alkonyat! 



Halkan kopogsz az ablakon 

S kérded, miért nem alhatom. 

S én felzokogva fátyolodba 

Rejtem könnyázott arcomat 

S füledbe súgom, hogy mi bú nyom 

Ó alkonyat! 



Átfogsz karoddal csendesen 

Lecsókolod égő szemem 

Éjszínű fátylad csendbe rám csap 

S a szenvedésem ellohad. 

S csókol, ölelget enyhe csended 

Ó alkonyat! 

