


És sokszor megfogom a kezedet, 

akárcsak egy idegenét, 

és sokszor a szemedbe meredek, 

és a szemed egy kút, hideg, setét. 

És mély. 



És sokszor látlak ágyadon, 

ha átkarol a fájdalom, 

s mégis márványhideg az arcom, 

s mikor te alszol, én nem alszom. 



És sokszor átölellek csöndesen, 

szívdobbanásaid búsan lesem, 

és míg a tündérek körüldalolnak, 

én megsiratlak, mint egy rég-halottat. 



Kezembe veszem kis gyerekcipődet, 

játékaid, poros emlékeid, 

és kérdelek, nem integetsz nekik? 

Nem félsz a percektől, mik zúgva jőnek 

és elrabolják sűrű hajadat, 

és gőgösen előrehajtanak? 



Sokszor meg mintha koporsó szoritna, 

hűvös szemfedő takar el 

és jól tudom, ez az a fej, 

amelyre rájő a halotti sipka. 



És mégis itt vagy. Most szólok veled, 

fogom kezedet és olyan meleg. 

Mondd, hogy lehet, hogy lázadozva végre 

lerogysz a ravatal vak szőnyegére, 

és csak heversz, szomorú-halovány, 

az éjszaka fekete vánkosán? 

Ó hogy lehet, ó hogy lehet, 

hogy egyszer lehunyod a szemedet 

s örökre úgy maradsz? 

Nem értelek. 

