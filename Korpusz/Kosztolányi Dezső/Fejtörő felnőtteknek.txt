


Tudod -e, ez mi? 

Jó torna eszednek: 

asztalt terítenek, 

asztalt leszednek. 



Haladnak az utcán, 

feküsznek az ágyon, 

mint pille cikázik 

fejükben az álom. 



Karjuk követ, ércet 

izzadva vonszol, 

sürgöny fut az éjben, 

vad telefon szól. 



És csönget az ajtón 

az orvos, a lázas 

szerelmes, a postás, 

a koldus, a gázas. 



Fejjel nekimennek 

a hetyke tavasznak, 

harcolnak azértis, 

ordítva szavaznak. 



Bölcsőt tologatnak, 

megcsendül egy ének, 

már vége a dalnak, 

bámulnak a vének. 



Csókok ligetében 

örvény köde nyildos, 

és ölnek, ölelnek, 

te drága, te gyilkos. 



Nem látni a végét 

a hosszu menetnek. 

Kacagnak -e ottan, 

vagy talán temetnek? 



Egy kis vidámság, 

sok-sok sohajtás. 

Sejted -e már mi, 

pedzed -e, pajtás? 



Nincs nála nagyobb jó, 

mert ez a kincs. 

Úgy hívják: élet. 

Értelme nincs. 

