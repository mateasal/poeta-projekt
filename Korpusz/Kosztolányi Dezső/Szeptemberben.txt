


Midőn utolszor voltam a szobádba, 

hideg, fagyos volt az arcod, kezed, 

az asztalon égett a kézi lámpa 

halványan, reszketeg. 



Künn háborogva zúgott a setét ősz, 

bús titkokat beszéltek mind a fák, 

te mosolyogva mondtad: újra vért köpsz, 

s már várod a halált. 



Kályhád kihűlt. Fáztunk. Én tűzre tettem. 

Hullott a könnyem, s bámultál reám, 

majd megcsókoltál a halotti csendben, 

mint egy szelíd leány. 



Beteg vagy. A szemed sötétzöld, 

mint az álmatlan, őszi tenger. 

Csend van, vihar lesz s gőgös ajkad 

még szólni sem mer. 



Vágy lázadoz tüzes eredben, 

sorvasztja a húsod s a csontod, 

nehéz hajad sötét palástját 

lassan kibontod. 



Napsárga szoknyád büszke tested 

márványvonalját zúgva mossa, 

s rám hullsz pihegve, mint egy érett, 

nagy tearózsa... 



És vége lett a drága napnak... 

Az alkonyi, szines szivárvány 

égett az ablakok üvegjén, 

s köd szállt a szélnek röpke szárnyán. 



Homály repült a zöld szalonba, 

s én andalogva készülődtem, 

a lámpaláng táncolt a széltől, 

s felsercegett az esti ködben. 



Általkaroltál vaskaroddal 

s rimánkodó gyermekszeszéllyel 

panaszkodtál, hogy a fejed fáj, 

és félsz, ha jő a rémes éjjel. 



S ahogy habozva ingadoztam, 

felém nyujtottad csendbe, halkan, 

az ajkad, vérvörös virágom... 

leszállt az éj, s én ott maradtam. 



Forró az ágyam, künn az éj sötét, 

az égen álmosan hunyorg a csillag, 

fénnyel himezve borzongó ködét. 



A fényre várok, mely tán búmra írt ad, 

hogy újra majd találkozom veled, 

s te lángot adsz én koldus álmaimnak, 



már látom is hajlott, dacos fejed, 

bűvös közelléted már most is érzem: 

te jössz s egymásba villan réveteg 



négy, szétfeszült, álmatlan és sötét szem. 



Éjfél lesz, ájultan pihen a föld 

és álma édes, álma mély, 

a dolgos ember párnájára dőlt, 

sötét az éj. 



De én nem alszom, lázba küszködöm 

s fönn látok két tüzes szemet, 

mely tágra nyílva a sötét ködön 

reám mered. 

