


Ő a sebes, fényes láng. Mária 

engem szeret a földön. Mária 

sír és kacag, ha meglát. Mária 

sikoltva jő elébem. Mária 

rózsát susog fülembe. Mária 

térdemhez ül le, úgy néz. Mária 

a végtelent akarja. Mária 

hadarva mondja: "Nem, nem." Mária 

telefonoz és toppant. Mária 

a jólnevelt úrinő. Mária 

egy lágytojást se főz meg. Mária 

sok altatószert használ. Mária 

teázik és kártyát rak. Mária 

sóhajt és kézimunkáz. Mária 

siet, de mindig ráér. Mária 

semmit se tud, csak mindent. Mária 

igaz, szilárd, őszinte. Mária 

a hallhatatlan nagyság. Mária 

az élhetetlen jóság. Mária 

az emberi nemesség. Mária 

szép, hogyha ég és izzik. Mária 

szebb, hogyha kócos, sápadt. Mária 

legszebb, mikor csunyácska. Mária 

a földgolyó remekje. Mária 

Isten csodás torzrajza. Mária 

kislányka és hősnő is. Mária 

az édesség, a fönség. Mária 

lágy, mint a hattyú tolla. Mária 

kemény, mint a gyémántkő. Mária 

gyermekkorom ábrándja. Mária 

az ifjúságom láza. Mária 

az ötvenévem díja. Mária 

dicsőségem babérja. Mária 

az életem fájdalma. Mária 

haldokló ágyam fénye. Mária 

anyám, leányom, húgom. Mária 

múltam, jövendőm együtt. Mária 

nem az enyém s enyém ő. Mária 

a "sohasem" s a "mindig ". Mária 

a lelkem felesége. Mária 

áldott a földi nők közt. Mária 

lásd, vége sincs e versnek, Mária 

mert mindig újra kezdem, Mária 

oly hosszú már ez ének, Mária 

mint végtelen szerelmem, Mária 

