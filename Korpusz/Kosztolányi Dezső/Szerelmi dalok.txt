


Nedves ködökbe gerjed 

a csendes éjszaka, 

s átlengi már a kertet 

a hold sugárzata. 



Szélcsendes a nagy éjjel, 

nem mozdul a levél, 

s a csend szelíd beszéddel 

a múltakról regél. 



Ma újólag szeretlek, 

ma újra búsulok. 

Eszembe jár szerelmed, 

az édes búcsucsók. 



S a néma messzeséget 

vadul átszárnyalom. 

Egy lázas álom éget, 

s kitárom a karom. 



Küzdtem sokáig ellened, 

te gyászruhás, halvány leány, 

te éjhajú, te reszketeg. 



Szivem minden tehert lehány, 

s vérezve szólok: győzelem, 

amíg bilincset raksz reám. 



Győztél te rajtam, életem, 

s most már tied vagyok, tied, 

imám rebegve tördelem. 



Csak hallgatom verő szived, 

sötét ruhádba szédülök, 

és arcomat láz festi meg. 

