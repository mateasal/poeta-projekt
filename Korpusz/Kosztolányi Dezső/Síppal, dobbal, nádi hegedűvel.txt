


Fekete álarcot kötöttem 

és lenge lábon, észrevétlen 

vágtattam a farsangi ködben 

kurjantgató, homályos éjen 

fekete álarc - 

sötét halálarc - 

fönn még álmos csillag se reszketett, 

és sebbel-lobbal 

és síppal, dobbal 

kísértek el aprócska szellemek. 



Kis nádi hegedűjük pengve 

belezenélt az éji csendbe, 

hipp-hopp, rohantam a havon, 

s amerre mentem, 

az éji csendben 

kigyúlt a részeg vigalom, 

s amerre jártam, 

játék-batárban 

jött százezer ugrifüles manó - 

és dínom-dánom - 

farsangi álom 

szállt rám, denevér-szárnyon suhanó. 



Hogy merre jártam, merre mentem? 

Ha elmondhatnám azt tinektek. 

Violafényű téli kertben 

villanylámpáknál énekeltek. 

Kávészínű, ezüst ruhában 

lányok kacagtak mindenütt, 

sárgás hajuk arcukba csapzott 

és lila volt beteg szemük. 



Jégből volt a parkett alattam 

s én nyomba korcsolyára kaptam. 

Tovább! Tovább! Szálltam tovább, 

és csattogtattam bősz rohamban 

a könnyű, táncos korcsolyát. 



Jégkertek nyílottak előttem 

fehér, fagyos, friss levegőben, 

és ordas farkas ordított. 

És ködbe veszve 

lenn messze-messze 

csábítgatott száz új titok. 

Csábítva gyulladott a lámpa 

az elektromos éjszakába, 

sok lámpa, gyertya, milliom 

ezer tüzelő liliom, 

s én szálltam, szállottam tovább - 

hahó, hahó! - 

s a gyémántos homályon át 

hullt, hullt a hó. 



Aztán egy bálterembe értem, 

s táncolni kezdtem táncos éjjel, 

táncoltam zengő korcsolyákkal, 

torkig lakó, vak szenvedéllyel. 



Ó tánc! Ó tánc! Farsangi pálma! 

Rogyásig-tánc, te álmok álma! 

Csak álmainkban táncolunk így. 



Izzadt a puha lányderék, 

tüzes gomolyba rám rohantak 

szőkék, vörösek, feketék. 

Csipkés zuhatagok, brokát, 

mezítlen mellek és bokák, 

s e lány-pokolba 

már fuldokolva 

ugrálni kezdtem esztelen. 

Csiklandtak és ízekre téptek, 

kacagtak és fájt a fejem. 

S a nászra, nászra jött a gyász 

és elfagyott a kacagás, 

és a legtáncosabb leányka 

meghalt a bús, farsangi porban - 

hajnalra - tüdőgyulladásba. 

Mentem tovább s a szürke utcán 

temettek egy kedves halottat, 

kövér papok, pohos apátok 



Circumdederunt-ot daloltak. 

Titokzatos templomok öblén 

meleg gomolyba szállt a tömjén. 

A temetőkben orgiáztak 

s hol a halottra a sír-árok 

tátongva várt, kártyát vetettek 

dülledt szemű, részeg betyárok. 

Menyegző jött. Sírt a menyasszony 

és kacagott a vőlegény. 

Királypalást lengett a vállán 

és csörgősipka volt fején. 

Majd vége, vége lett a násznak, 

csak vén leányok vihorásztak. 



Tovább, tovább! - És mentem újra 

a hóba, ködbe, éjbe fúlva, 

és egy hatalmas, dús terem 

tárult elébem hirtelen. 

Torták puffadtak mézes habban, 

ezüst tálcán angolna, kappan, 

fekete bor és szőke pezsgő, 

bűnös szüzek és sok tüzes nő. 

Hogy merre jártam? Nem tudom már. 

De ott volt sok tisztes személy, 

víg hercegek ópium-gőzben 

lihegtek tiltott kéjekér. 

Ott volt a véres szemü Bacchus, 

és több méltóságos alak 

verejtékezve és zokogva 

a roskadt asztalok alatt. 

Mind kornyikált, ivott, dülöngött, 

elmélkedett magában halkan, 

s az asztalfőnél hosszú frakkban 

ott ült az ördög. 



Egy kövér kanonok megáldott, 

azután csöndesen továbbment. 

Füsttől rekedt, szálkás torokkal 

nyögtem reá egy csöndes áment. 

Vöröslő korcsmaablak alján 

mentem tovább havat tiporva. 

Pár korhely jött, bús arcú, halvány, 

már véget ért a vad tivornya, 

és vágtattam, tovább, tovább még, 

és szenny tapadt a korcsmafalhoz, 

meggyűrve csüngött le az abrosz, 

csupa hamu volt és okádék. 



És láttam újat, újra láttam, 

jártam sötét diákszobákban, 

és jajjal és nehéz sóhajjal volt teli, 

és körülvették a halál nyögései. 

Beteg feküdt ott. Gyertya égett, 

a téli reggel szürkesége 

búcsút mondott a téli éjnek. 

Orvosságszag terjedt köröttem. 

A beteg arcán jég és kendő. 

Holnapra őt is sírba dugják. 

Jaj, jaj nekünk. Minden veszendő. 



Csak mentem újra, szálltam egyre, 

hajnalodó, kék táncterembe, 

tiport rózsák közt andalogtam 

és hajtűket szedtem föl ottan. 

Az ég lassan derült felettem, 

sírtam, temettem és feledtem, 

és szédelegve 

járkáltam egyre, 

de merre tértem, nem tudom. 

A fülem csengett, 

egyszerre csend lett 

a hamuszínű köruton. 

Vacogtam már a félelemtől, 

s csodák csodája! - 

valóra válva 

ott állt a kálvintéri rendőr 

a csendben, a farsangi csendben - 

és én egy gázlámpát öleltem. 

