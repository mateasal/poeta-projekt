


Most gyakran az nyilal eszembe: 

ezer év múlva az időben 

találkozom majd őseimmel, 

a dédapámmal, szépapámmal, 

öregapámmal és apámmal 

s fiammal is, ki mint egyenlő 

és egykorú, megtér közénk majd. 

Beh nagy, híres zsinat lesz akkor. 

Mi szép nemzők, mi férfi-kánok 

el-eltűnődünk, hogy mi történt 

a földi lét zavart porában, 

de nem beszélünk, hűs közönnyel, 

bólogva nézzük-nézzük egymást 

s csupán vigyorgó koponyánkkal, 

csupán a zörgő csontjainkkal 

ölelkezünk. 

