


A hoszú, néma, mozdulatlan ősz 

aranyköpenybe fekszik nyári, dús 

játékai közt, megvert Dárius, 

és nem reméli már, hogy újra győz. 



Köröskörül bíbor gyümölcse ég, 

s nem várja, hogy a kedvét töltse még, 

a csönd, a szél, a fázó-zöldes ég, 

fülébe súg, elég volt már, elég, 

s ő bólogat, mert tudja-tudja rég, 

hogy ez az élet, a kezdet s a vég. 



Nekem se fáj, hogy mindent, ami szép, 

el kell veszítenem. A bölcseség 

nehéz aranymezébe öltözöm, 

s minden szavam mosolygás és közöny. 

