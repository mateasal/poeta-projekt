


Ha volna egy kevés remény, 

a lelketek megmenteném, 

ti drága-drága szentek, 



kik ültök otthon tétován 

az elhagyott szobák során, 

s este sétálni mentek. 



De nincs remény, de nincs remény, 

az élet az kemény, kemény, 

én száz mérföldre estem. 



Mi segítsen az életen, 

varázsszer ott fönn sem terem 

a bűvös Budapesten. 



Jaj, barna, csúnya bútorok... 

gipsz-szobrok... sírva bódorog 

itt az a régi gyermek. 



Mi volt valaha tiszta rend, 

énnekem fáj, és bárha szent, 

hiszem most őrületnek. 



Hogy éltek itten, kedvesek? 

Sopánkodtok: "Megint esett ... ", 

de a nap is süt, untig. 



Az örömötök annyi csak, 

hogy egy kismacska néhanap 

az öletekbe ugrik. 



Becéztek minden kicsikét, 

aranyhalat, kutyát, csibét, 

mi gyönge és szegényke. 



Szóltok: "Képzeld csak, édesem, 

multkor meggyszósz volt, édesen, 

mint valaha, hat éve." 



Az esemény... Mi esemény? 

Az, hogy kisült a sütemény, 

s megáll egy úri, ringó 



kocsi a házatok előtt, 

és hogy jó a barackbefőtt, 

és hogy megért a ringló. 



Olykor mulatság, Anna-bál, 

a kis tó tündérfényben áll, 

ladik hasítja rengve. 



Ha látom is, nem látom én, 

odaviszem az átkom én, 

és fáj a zaja-csendje. 



A városházán ragyogó 

piros - fehér - zöld lobogó, 

és ha feketét láttok: 



" Ki halhatott meg ?" kérditek, 

a szívetek nem érti meg, 

és elfagy tőle szátok. 



Most már az este lehajolt, 

a park felett sétál a hold, 

s a Kossuth-utcán porzó, 



zöld ködbe jár az úri nép, 

hallgatja a cigányzenét, 

és áll az esti korzó. 



A holdat látom égni még, 

s a régi még, a régi még, 

a régi-égi hold még. 



Apám, anyám, öreganyám, 

kishúgom, bár - mint hajdanán - 

én is a régi volnék. 



Mert vén Szabadka, áldalak, 

mint hosszú, bús évek alatt 

hittem sorsnak, hazának, 



te álom voltál és regény, 

poros hársfája "A szegény 

kisgyermek panaszá " -nak. 



Ti meg, jó lelkek, éljetek, 

már nem lehetek véletek, 

s nem látom soha többé, 



hogy vési a szobrász idő 

a búsító, a békitő 

arcotok csúnya tömbbé. 



Csak azt tudom, hogy hat felé 

kimentek majd a gyors elé, 

nem vágytok semmi másra, 



és nézitek, a pesti gyors 

hogy vágtat el, mint messzi sors, 

új és új állomásra. 

