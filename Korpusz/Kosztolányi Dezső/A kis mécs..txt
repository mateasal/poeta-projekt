


A kis mécs. 

Az este bús cselédje. 

Álmosan virraszt az asztalon. 

S az olajfoltos tálcára nézve 

sercegését némán hallgatom. 

A szobánk csöpp napja. Álom. 

Az arany olaj az árnyon, 

és a fény folyó arany, 

szerteömlő, szótalan. 

És a fülke csodapalota. 

Éji rémek lengenek tova. 

Csöndesen vetik az ágyat, 

és a párna 

barna árnya 

a fehér ajtóra bágyad. 

Félszeg árnyék-figurák, 

mind kevélyek és furák. 

Egyik a felhőkbe nyargal, 

másik hadonáz a karddal 

és a párnát egyre rakjuk, 

ferdül-fordul az alakjuk, 

melyet szorgos fény kimintáz. 

Panoráma, esti színház. 

Hordjuk a fehér petrencét, 

s nő a vánkos furcsa tornya, 

a kis ajtón - messze emlék 

hullámozva, ringatózva. 

Égig ér már 

a kevély vár: 

száz alak omol le s újra felkel. 

És mi szívdobogva nézzük, 

félve sandítunk feléjük, 

az éjben rubinpiros fülekkel. 

