


Sakkoztunk egyszer három nagydiákok 

vörös tűznél, szigorú téli éjjel. 

Az asztalon körző, tusscsésze állott, 

s latin könyvek, kinyitva, szerteszéjjel. 

Künn a fehér fák vártak, félve, halkkal, 

a szél alighogy néha fölsohajtott, 

s mi majszoltuk fiatal-lágy ajakkal 

az édes és bíbor birsalma-sajtot, 

melyben dió volt... 

Még alig tíz éve, 

s szemem kutat az elborult határon, 

megoldódott a kedves-régi kéve, 

a nagydiák már eltünt, mind a három. 

Az első az, aki e verset írja, 

a második, az Isten tudja hol van, 

s a harmadiknak púpos már a sírja, 

fejfája elvész a sötét falombban. 

Jaj, mit tudtuk, három diák, az este, 

hogy térden állva nézni kell a szépet, 

csak én látom a múlt falára festve, 

mi nem láttuk még akkor ezt a képet. 

Türelmetlen vér nyargalt ereinkben, 

szerettünk volna mindig menni, menni, 

mit is sejtettük, hogy ez itt a minden, 

és ami aztán jött, a semmi, semmi. 

Ha pitypang kelyhét fújtuk, semmiség volt, 

unottan vártuk az időt, mely eljő, 

hiába lángolt kelletőn az égbolt, 

csak ő kellett, a koldusi jövendő, 

mert azt hittük, az élet, mint a tenger, 

bejárhatatlan, nem lesz soha vége, 

előre néztünk nyugtalan szemekkel, 

mig lábunknál hevert a csönd, a béke. 



De én a tengerek végére értem, 

vitorlámat fordítom újra vissza, 

s most megpihen e régi, téli éjben 

szegény lelkem, a fáradt nihilista. 

