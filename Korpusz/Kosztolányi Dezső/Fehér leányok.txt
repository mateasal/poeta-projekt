


Olyan vagy, mint egy álom-angyal, 

halványszinű, ezüst nyakaddal. 

Szavad, minthogyha hegedűből 

zokogna fájón, sírva bűvöl. 



Nagy bűnök alkonyán jelensz meg 

habtestü, szűzi, gyenge gyermek, 

s te szent, te bűntelen, te boldog, 

szivembe felrázod a poklot. 



Ó mint szeretnélek téged szeretni, 

örjöngve hívni lázas éjszakán, 

fátylas szemed bágyadtságába nézni, 

míg ránkborul a csókos, halk magány. 



Egy más világ hűs rózsáit csodálom 

virágos, ifju, tiszta arcodon 

s fogam csikorgatom, hogy nem szeretlek 

s a fagyban a lángokról álmodom. 



Téged kereslek, rózsakeblü lányka, 

halvány nyakaddal, kék gyermekszemeddel, 

ki, hogyha megjelensz vad álmaimban, 

zokogva és riadva rettenek fel. 



Téged kereslek, titkoslelkü gyermek, 

ki szembe ülsz le a vonatba s akkor, 

midőn remegve sejtem, hogy szeretlek, 

leszállsz a vágtató vonatról... 

