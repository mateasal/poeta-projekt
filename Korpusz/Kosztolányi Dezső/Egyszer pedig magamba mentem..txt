


Egyszer pedig magamba mentem. 



A fák között egy éji ösvény, 

amelyre rávetette fösvény 

világát néhány éji csillag. 

Valami zúgott a homályban, 

és nem tudtam, hogy az a szél volt. 

Ezüsthináros volt az égbolt, 

s nem tudtam, a hold fürdik ottan. 

Csak hallgattam a szél zugását, 

csak néztem a vékony korongot, 

mely egy fa tetején borongott, 

és sárga volt, akár a boltban 

a savanyú citrom-cukor. 



És szállva-szálldostak az éjben 

a reszkető, remek rakéták, 

a siető, sebes staféták, 

és százezer és millió volt, 

angyal, sugár is trillió volt. 

A lombon, a sötét farácson 

intett egy mennyei karácsony 

Egy nagy csillag, mint aranyalma 

érett és súlyos reszketéssel 

kísértve lebegett felettem, 

és én kezecskémmel levettem, 

hazavittem, ágyamba dugtam 

s ingembe tűztem éjszaka... 

