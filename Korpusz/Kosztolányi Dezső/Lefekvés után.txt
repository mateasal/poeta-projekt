


Sóhajtanak a bútorok ropogva, 

titkos szavaktól reszket a homály, 

a lámpa füstje besuhan az orrba, 

s az ágy fölött fullasztva szálldogál. 



Az óra ver és félős hangulat nyom, 

a ház lakója nyughelyére tér. 

Mamlasz tevés-vevés hallszik a padlón, 

vak buzgalommal rágcsál az egér. 



Fülünkre húzzuk hűvös paplanunkat, 

pillánk nehéz, tüdőnk lihegve fullad, 

és halhatatlan félést érezünk. 



S a zárt kapun bejő egy szörnyü férfi, 

fehér a leple - még nevünk se kérdi - 

ágyunkra ül s beszélni kezd velünk. 

