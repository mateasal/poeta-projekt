


Hányszor gondoltam téli éjjel 

Ha sirtam, mit csinál a tenger? 

Most itt vagyok. Tél van. Köd és szél. 

És küzködöm a fergeteggel. 



Most itt vagyok. És sírva nézem, 

Hogy búg a szél a kékes áron. 

Egy lány nevét dobtam beléje, 

Mi lesz, mi lesz, ha kihalászom? 



De nincs sehol. Hol is keressem? 

Köd, tél, habok gyászindulója. 

Pedig de sokszor megsirattam 

E nyári álmomat azóta. 



Fejem a hullámokba fúrom, 

Felkotrom a sötét fenéket. 

Csak víz. Örök víz. Változatlan. 

Hát arcom lett csupán fehérebb? 



Más semmi? Mindhiába. Vége. 

Hullám moraj már a szerelmünk. 

Húzzuk szemünkre kalapunkat. 

Föl a fejet. Szépen. Temessünk. 

