


Úgy fekszenek, mint a nehéz kövek 

virágok közt, a rekkenő melegben, 

szemük üveggömb, derekuk cövek. 



Alusznak ők, a sok-sok ismeretlen 

a föld alatt, az édes föld alatt 

feszes, kemény vigyázz-ban és meredten. 



De most virágzik mindegyik ajak, 

most érzik ők, mindent viola füst föd, 

és csókolják az életet, nyarat. 



A ballerínán aranyak, ezüstök, 

és a gavallér vár, sóhajtva vár, 

lila ruhában szundikál a püspök. 



Künn a kalászos rónán áll a bál, 

még a csigás homok is várja-várja, 

fényt izzad a föld, táncol a halál. 



Ők is kendőzik magukat a bálra, 

a nyári bálra s mindenük ragyog, 

körmük szederjes, vézna ujjuk sárga, 



és szörnyű arcuk nézi a napot. 

