


Szörnyű volt a pokolnak feliratja, 

csak a nagy Dante írhatott olyat, 

de lelkem a bűnöst mégsem siratja, 

ki lenn a jégbe vérkönyűt folyat. 



Nagy bánatát elfödte a nagy éjjel, 

s jól tudta már, hogy ott nincsen remény, 

a borzalomba lelkét szörnyű kéjjel, 

haló kacajjal ásta el szegény. 



Szörnyűbb, ha a menyország boltja tűn fel, 

s eléd ragyog szikrás gyémánt-betűkkel 

a szörnyű szó a drága ív fölött: 



Nagy bánatod a hűs éj el nem oltja, 

csak támolyogsz, mint a fény éji foltja 

s kacag feléd hószínü ördögöd. 

