


Utállak étel, melyet megzabálok, 

utállak condra, melyet viselek. 



Téged szolgállak keshedő ebédem, 

téged urallak foszladó ruhám. 



Vagyok az ostoba anyag cselédje, 

ki úr voltam a szellemek fölött. 



Az életem már régen másoké lett, 

s most másoké lett az én ételem. 



Rabságomnak ki látja végre végét? 

S ki látja meggyalázott arcomat? 



Jaj énnekem, mert mérgez a falat már, 

és fojtogat koldusi köntösöm. 

