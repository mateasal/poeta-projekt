


Milyen lehet az élet ott kivűl? 



Csak néha jönnek a vásárosok 

hírt hozva városunkba messziről, 

és a markukba sok-sok pénz forog. 

Különösek, tarkák és rikitók, 

kucsmásak, fázók, mint az eszkimók, 

és síp fütyöl és zeng a rossz zene, 

varázsitalt iszunk és dob pörög, 

megváltozik mindnyájunk élete, 

itt vannak a szakállas bűvölők. 

A fülledt bódéban ezernyi nép, 

halott királyok, kertek, régi kép, 

hercegleányok, messze tengerek, 

szemem káprázva megremeg, 

s ime ijedve látja, 

hogy tolja fel lélegző, néma arcát 

egy vértelen, halálsápadt viaszbáb 

a sárga délutánba. 

