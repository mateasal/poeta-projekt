


Ki vagy te? Gyakran felsikoltok, 

hogy lángra gyullaszt tűzöled, 

s érzem, nem voltam sohse boldog 

s mi hozzád fűz, csak gyűlölet. 



Sötét szépségeddel kegyetlen 

szétűzted édes álmomat, 

s nem bánod azt, hogy otthon engem 

egy árva, szent asszony sirat. 



Ki vagy fiúrabló lidérc te, 

ki mint egy lázas látomány 

jelensz meg fényesen, igézve, 

a lámpafényes, bús szobán? 



Ki vagy, ki sohse fogysz ki csókból, 

kin nem fog átok, néma vád, 

te, akit minden férfi csókol 

s átkoznak a félő anyák? 



Halott asszony az én szerelmem, 

aki nem érez és nem él, 

s meredt, fehér, szederjes arcán 

lebeg a hosszú szemfedél. 



Magas, sötétlő sírban alszik, 

s azt sem tudom, hogy merre, hol, 

éjjente, érzem, sírja terhét 

feldobja és hűs könnye foly. 



Ekkor kitárja gyenge karját, 

vár, hí, mint a szerelmesek, 

de akkor lesz menyasszonyom csak, 

ha majd én is halott leszek. 



Nyomomban a fekete asszony, 

a vérivó, halvány, szelíd, 

ki szép szavával ront meg itt 

és csókkal öl meg játszi harcon... 



Nyomomban a fekete asszony 

s ha szenvedek bús éjjelen 

néz, nem könnyez mégsem velem 

s letépi párnám, hogyha alszom... 



Nyomomban a fekete asszony 

és vándorútamon követ, 

hol elhagy a sivár tömeg 

s véresre marja lázas arcom... 



Sirasd meg árva, ifju életem! 

Nézd, elfogyott mind a rakétám, 

egykor enyém volt a nagy végtelen 

s most porba roskadok le némán. 



Sirasd szegény, ifjú barátodat, 

hogy ráütött a szörnyü démon, 

eltört a tollam, lángom is lohad, 

te vagy dicsőségem s a célom. 



Dacos fejem lehull, a szív 

örvénye von vadul ragadva. 

Megfojtanak parázsló csókjaid 

és eltemetsz sötét hajadba. 



A végtelen nagy éjszakába mégysz, 

midőn a lámpák fényük gyéren adják, 

te ellesed az alvók gondolatját, 

mitől nehéz lesz a szív és az ész; 

bolygasz magadba, társaid az árnyak 

s reggelre arcod krétaszinü, sápadt, 

örvénybe ránt le a sok bús titok, 

mi mákonyával már elbóditott; 

setét sikátoron befutsz a ködbe, 

hol legnagyobb a fojtó némaság, 

s kitárva gyenge karjaid, hörögve 

átöleled a téli éjszakát. 



Még mostan is szeretlek, 

de úgy, mint egy halottat. 

Kihamvadt gyenge lelked 

álomba néha von csak. 



És hidd, te is szeretsz még 

én egykori szerelmem, 

s meggyújtod régi emlék 

sírmécsit a szivedben. 



Nézünk egymásra még mi, 

de ajkaink dadognak... 

Mit is lehet beszélni 

két ily hideg halottnak? 



A szél a drótot tépte, rázta, 

pelyhek szitáltak a homályban, 

halk és fehér volt ama éjfél, 

hogy tőle szívszorongva váltam. 



Mozgó, sötét mélységek öble 

nyelt el, amint tovább haladtam 

s ő nézte halvány lámpafénynél, 

mint tűntem el a hóviharban. 

