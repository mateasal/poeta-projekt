


Csomagold be mind, ami volt, ami régen 

volt, ami édes, mind csomagold be, 

ami több, mint játék, szerelem, több, mint 

élet is, a kincseim csomagold be, 

régi szavam, az aranyt, kevélyen 

csengő rímeim, melyekkel magasan 

röpültem a többi fölött, s ékes igéim, 

mind-mind csomagold e batyuba, 

abba, amit hoztam, s hagyd az úton másnak, 

hogy hősi-igazul járjak egyedül, 

egyszerű ember az egyszerű földön, 

s meztelenül legyek, amint megszülettem, 

meztelenül legyek, amint meghalok. 



Nyugtalanok az én reggeleim, és éjjel 

hatalmas hang kiabál újra belőlem. 

Ruhátlan és hústalan zúg el a lelkem, 

nem illik hozzá az ifjúi parádé. 

Úgyse soká tart már számomra e földi 

vándorlás, tíz évig vagy húsz évig, aztán 

elromlik a test, mely zárja hüvelyében 

lelkemet, és egészen lélek leszek. Adj hát 

vetkőzni most erőt, érezni e kevés 

időre magamat s a világot, te nagy 

igazság, szeretet s még nagyobb igazság, 

fájdalom. Te adj a szemeimre könnyet, 

mert könny nélkül én csak nem-látó, vak vagyok. 

