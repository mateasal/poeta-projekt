


Nászútra viszlek, édes, drága szívem, 

szálljunk be, prüszköl a tüzes vasút. 

Ne félj, ne félj, borúlj reám szelíden, 

így tán nem fáj úgy e borzalmas út. 



Egy harmadosztályú kupéba szállunk, 

az éjszakán kénlánggal enyhitünk, 

ónszín az arcunk és fakó a szájunk, 

a vasutas lecsípteti szivünk. 



Megyünk, megyünk már a pokol felé, 

nagy háztetőkre, tengerek elé, 

a horpadt mozdony száguldozva pompáz. 



A vastányérra sírlámpát csapott 

és a kazánnál fogja a csapot 

s parancsolóan áll egy szörnyü csontváz. 



Tovább, tovább! De hallga csak, mi ez? 

Ájult sóhaj, fuldokló suttogás, 

halk síri nesz... 



Ne nézz ki az árnyfödte ablakon! 

Künn részegen táncol a megbomolt 

sok szélmalom. 



A szürke réten ciripel a tücsök, 

a bús mezők az égre lehelik 

nehéz tüzök. 



Valami űz, egyszerre tűz lep el, 

ma a dühöngő, fellázadt pokol 

még ünnepel. 



Manók kisérnek a sötét utig, 

leányszobád holt álma integet 

és búcsuzik. 



Hajadban egy fekete liliom... 

Parázna éjek bíbor lángja ég 

künn a sikon. 



Már itt vagyunk. Ez a pokol-torok. 

E szürke tájon minden oly beteg, 

a liliomok sárba fekszenek, 

lenn lámpafényes éjjel háborog. 



Fehérlő fátyolod nekem adod, 

halkul a bús, süket mozdonyzörej 

s ím vaskarokkal, égve átölel 

fantasztikus, szomorú lovagod. 



Menjünk le már, menjünk le a pokolba, 

szél zúg, pogány nótát imádkozom. 

A kékülő ég lámpáit kioltja, 

borfolt, hamu van a dúlt abroszon. 



Menjünk le, ott van az út a pokolhoz; 

hűvösszagú és vaksi pinceszád, 

utánam jössz, ajkad hiába morcos, 

lávát lehell reám picinyke szád. 



A szűk uton, a szűk uton előre! 

Nedves, sötétlő, szalmás, csorba kőre 

királyi trónt gyönyörrel ágyazok. 



Megtört szivek trónussá halmozódnak 

s a kárhozott, fulladt dorbézolóknak 

kékszínü fénnyel égnek majd azok. 

