


Sárgán hever itt a középkori Róma, 

de lángol az alkony, 

mint véres oroszlán, 

s te fönn lovagolsz még 

a Capitolium ősi tetőjén, 

Marcus Aurelius. 



Bronzfejü cézár, 

aranyszakállú, 

vak ragyogásu szoborszemeiddel 

őrködve vigyázol, 

s én állok előtted. 



Császári felség, 

emberi nagyság, 

roppant pogányság 

örök igazza, 

bamba tömegből visszahúzódó, 

trón magasában egyedül élő, 

koldus imperátor. 



Nem kancsal apostol, 

nem zagyva keletnek elmebetegje, 

fönséges írótárs, 

együtt a szív és fő, 

fájdalom és bölcs messzetekintés, 

elhagyatott e sanyarú földön, 

az, aki él és az, aki fél és 

látja a törvényt, reszketve, de higgadt 

lépttel megy a sírhoz, az értelem égő 

lámpája kezében, 

megvetve, mi barbár 

mindazt, mi hazugság. 



Semmi, ami barbár 

nem kell soha nékem, semmi, ami bárgyú. 

Nem kellenek ők se, kik titkon az éggel 

rádión beszélnek, a jósok, a boncok, 

a ferde vajákos, ki cifra regéknek 

gőzébe botorkál, csürhe-silányok, 

kik csalva, csalatva egy jelre lehullnak, 

s úgy fintorog arcuk, 

mint a bolondé. 



Csak a bátor, büszke, az kell nekem, ő kell, 

őt szeretem, ki érzi a földet, 

tapintja merészen a görcsös, a szörnyű 

Medúza-valóság kő-iszonyatját, 

s szól: "ez van ", "ez nincsen ", 

" ez itt az igazság ", "ez itt a hamisság ", 

s végül odadobja férgeknek a testét. 

Hős kell nekem, ő, ki 

déli verőben nézi a rémet, 

hull könnye a fényben 

és koszorúja 

izzó szomorúság. 



Messze vagyok már, messze röpültem, 

messze az olcsó, híg dudaszótól, 

dél és nyugat között csapong az én lelkem, 

mindig szabadabban. 

Álarcomat itten elvetem, aztán 

újra felöltöm, 

s járok mosolyogva, 

tanulva a tűrést, 

a hosszu alázat gőgös erényét, 

szenvedve a mocskot, rejtve riadtan 

rongyokra szakított, császári palástom. 



Hadd emelem föl, 

hadd emelem hát tiszta, hitetlen, 

kétkedve cikázó, emberi pára- 

lelkem tefeléd most, 

ki jöttem a pannón 

halmok alól, s élek a barna Dunának, 

a szőke Tiszának partjai közt. Jaj, 

hadd emelem föl mégegyszer a szívem 

testvéri szivedhez, 

Marcus Aurelius. 

