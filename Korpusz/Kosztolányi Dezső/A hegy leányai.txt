


Élnek magasba, fenn a zord hegyekben 

a víg leányok, a vad hegy-leányok 

s szivünk beteg részegségtől sóvárog. 



Élnek bitangul fenn, fenn ismeretlen, 

szűz testüket nem látta senki még, 

kő-arcuk átok, szépségük betegség. 



Egy régi vaskút rozsdamarta csővén 

mosakszanak, ha sápad a verőfény, 

s fehér mellük fehér vízködbe vész el. 



Egy este, s nem tudom, való -e, álom? 

de táncukat még most is egyre látom, 

elém lebegtek vészes szenvedéllyel. 



Kinoztak égő, szűz-gonosz kezükkel, 

halálra csiklandtak, agyonszerettek, 

vadul kiszívták húsomból a lelket. 



Aztán a testük tündökölve tűnt el, 

érdes hajuk varkocsba volt befonva, 

s vidám csikókként bújtak a bokorba. 

