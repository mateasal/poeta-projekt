


" A szent királyok széke dicső helyén 

S bús sírjaik közt gyászosan andalog 

Az ősi véren nyert szabadság, 

S honja felé az egekbe készűl. 



Ki tartja őt meg fergetegink között? 

Hajdan, ha vérrel kelle, megőrizék: 

Most szólni sem mer érte a nagy 

Nemzet elaljasodott korában. 



Oh hőseinknek lelkei, várhat -e 

Az elfajúlt kor tőletek új erőt? 

Vagy nincs -e pillantattok is már 

Veszni menő unokáitokra !" 



Setét szemekkel nézve az ég felé, 

Imígy tünődém a tetemek fölött, 

S im zúg az első szent királynak 

Sírja, mohos falait kitárván. 



Megrobban és kél a fejedelmi szék, 

S ő, mint ki hagyván százados álmait 

Rosz napra virrad, búsan áll föl, 

S könnye sebes kebelén lecsordúl. 



László hatalmas széke is összeáll, 

S most a tömérdek szellem előlebeg 

Körös tekergő partja mellől 

Mint egy erős komor esti felleg, 



És hozza szörnyű fegyvereit, s nagyot 

Zördít vasával pajzsa nyomos rezén; 

Bánat s boszúság terjed arcán, 

És iszonyú szeme vérbe fordúl. 



Megrobban ismét egy fejedelmi szék, 

S dörögve fölkél sírja homályiból 

Kálmán dicsőült képe, s vissza - 

Visszaesik nyugovóhelyére, 



Amint az elhűlt nemzetet éktelen 

Fordúlatok közt látja hanyatlani, 

Mélyet sohajt, s szózatja, mint a 

Megszakadó zivatar nyögése, 



Harsogva zeng el szellemi ajkain: 

" Oh mért setétebb éj nem esett reám, 

Mért kell ez undok változás közt 

Nemzetemet letapodva látnom? 



Törvénytelen nép! mely nyomorúlt tanács 

Forog fejedben s nemtelen érzemény? 

Törvényt s hazát, mely ezredekre 

Jusson, adánk kezetekbe: már ti 



A nagy hazát nem képesek őrzeni 

Szép tartományit veszni hagyátok. Oh 

Most tépni kezdvén léteteknek 

Szent kötelét, mire várakoztok? 



A tőletek már megszegetett dicső 

Törvényt talán külföld fia tartja meg? 

Vagy még mitek marad, ha e kincs 

Veszni fog a zavaros világon? 



S ti, kik között mink hajdan uralkodánk, 

Hol fényben állott a fejedelmi szék, 

Törvénytekért ti sem buzogtok? 

Ó haza halmai! essetek rám !" 



Így szóla, s dörgő sírja alá borúlt. 

A szent királyok képe sötétedett, 

S bús és neheztelő jelekkel 

Szálla le a porok éjjelébe. 

