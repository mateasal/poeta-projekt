


" Ki lesz, ki úgy örűljön, 

Oh szépem, jóm, neked, 

Mint e szív, mely felé most 

Forrón ver kebeled? 



Ki lesz, ki úgy szeressen, 

Mint én most, tégedet, 

Ha távol a világban 

Bal sorsom eltemet? 



Ki lesz, ki, míg belőle 

Egy porszem fennmarad, 

Lánghévvel égjen érted 

A súlyos föld alatt? 



Ki lesz, ki síron túl is, 

Az üdvök közepén, 

Csak rólad emlekezzék, 

Mint hű barátod, én? 



Én mégis, drága Róza, 

Hívednek menni kell: 

Nem férfi, aki nem küzd 

Hon ellenségivel. 



Letörni távozandom 

A pusztító hadat, 

S megtérek elfogadni 

Kezedből díjamat." 



S zokogva, könyben ázva 

A lányka ráborúlt, 

S bár gond-sanyarta szívvel, 

Hős Zámor elszáguld. 



S Zámornak útja zordon; 

De harca diadal. 

Gyász! hogy dicső csatáin 

A bajnok oda hal. 



Nyomát veszíti a hír, 

Nem lelni őt sehol: 

S Rózának szíve vérzik, 

Rózának könnye foly. 



Nap, év emészti a bút. 

Sok bal tanács után 

Szép Róza új menyasszony, 

Bár gyenge s halovány. 



Szivében gondok ülnek, 

S az őr emlékezet 

Gyötörni visszahozza 

Az eltünt képeket. 



De nász előtt s utána 

A női szív nem egy: 

Gyönyörré olvadoz fel 

A jég-oltotta kegy. 



S várában elbizottan 

Dúskál a boldog úr. 

Lélekben, hangszerekben 

Mind vígan zeng a húr. 



De lenn a tömlöc éjén 

Penészes bolt alatt, 

Elhagyva szenved a rab 

Hallatlan kínokat. 



S ha néha víg robajnak 

Gyanítva fenn neszét, 

A kétség elborítá 

Fellázadó eszét; 



S szivében fájdalom, bú 

S az őrjöngő harag 

Emésztő lángjaikkal 

Végigrohantanak, 



Csendesb lesz, mint a sírlak, 

Oly csendes, mint a lég, 

Mely a még nem teremtett 

Világon nyúgovék. 



S e csend kietlenében 

Haszontalan mereng; 

Mert benn egy átkos élet 

Kíntermő magva zseng. 



S nem látja senki búját, 

Nem hallja semmi lény: 

Örömnek háza tombol 

A szenvedő fején. 



" Ki jő az éj lakába, 

Suhogva, mint a rém? 

Kinek fohásza kél fel 

A tömlöc kebelén? 



Gazságnak áldozatja, 

Ki vagy te, új lakó? 

Légy üdvöz! átkozódni 

Ha úgy tudsz, mint az ó. 



Átkommal én a léget 

Felhővé nevelem, 

Felhőim tűznyilával 

A kínzót üttetem. 



Úgy verje őt meg a sors, 

Úgy verje őt az ég; 

Gyúljon lélekzetétől 

Lánggá a tiszta lég, 



S mint én, az életpályán 

Úgy légyen áldozat 

És ördögül szegődjék 

Hozzá az öntudat !" 



Kínoktól ostorozva 

Így szól a régi rab; 

Az új alélva rogy le, 

Aléltan boldogabb. 



De ébred s egy sugártól 

Derűl az éji lak, 

Hogy Róza s Zámor egymást 

Karolva sírjanak. 



Zámort a vad bitorló 

Rabbá tevén orúl, 

A szép menyasszony ékét 

Eltépte gyilkosúl. 



S most elfajult hevében 

Új kéjeket vadász; 

Míg lenn az elcsapottal 

Megnépesűl a ház. 



S ismét zajoknak árja 

Csapong a bolt felett, 

Távol harc hangja tölti 

Az éji teremet. 



De most a két szerelmest 

Nem bántja semmi gond, 

Egymás szivében lelve 

Szerelmök égi hont. 



S mindig zajosb, zajosb lesz 

A föld feletti lak, 

Míg végre sok csapástól 

A boltok omlanak. 



S veszélyes résen által 

A két fogoly kikel: 

Hol állnak, a kemény vár 

Most rombolt puszta hely. 



Hol vagy, te durva zsarnok? 

Hol vannak népeid? 

Romoknak súlya fekszi 

Mindnyájok testeit. 



S Rózához mély keservvel 

Így szól a hű bajnok: 

" Fogadtam és megállom, 

Hogy híved maradok 



Életben és halálban, 

Szólj, drága, mit tegyek, 

Hogy szörnyü szenvedésid 

S emléke szűnjenek ?" 



" Sír, amit én kivánok, 

A csendes temető." 

Így szólal haldokolva 

A megcsalt ifju nő. 



" Hittem csalárd szavaknak, 

Örűltem nélküled; 

Egy bűnöm a világon, 

S ez ami eltemet. 



Ez életem virága 

Fonnyadva, tépve már: 

Az egy halál maradt még, 

Mely nyúgalomra vár." 



S ott húny el hű karok közt 

A puszta rom felett; 

S a tiszta ég borít rá 

Örök szemfödelet. 



S mind pusztább s elhagyottabb 

Lesz a bús omladék, 

Hol kurta vígalomból 

Oly szörnyü lett a vég. 



Csak néha éjfelenként, 

Vagy fergeteg ha dúl, 

Jár rémi arculattal 

Egy férfi ott vadúl. 



Kitárt kebelre várja 

Az ordító vihart, - 

S felhíja öldökölni 

A sujtó égi kart. 



És nem talál nyugalmat, 

Nem enyhet bánata: 

Lelkében zordonabb még, 

Mint künn, az éj s csata. 



Egy eltiport világnak 

Jár ő ott romjain; 

Egy eldúlt angyalarcnak 

Mereng vonásain. 



Idő és végtelenség 

Nem adhat érte mást: 

Sem élet - sem halálban 

Nem lel vigasztalást. 



S nem teste sorvadoz csak 

E sajgó bánaton: 

Reménye, vágya, lelke 

Ott hal ki a romon. 

