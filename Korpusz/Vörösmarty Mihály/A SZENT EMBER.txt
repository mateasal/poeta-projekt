


Vészek ellen 

Szirtbe öltözött 

Kis szigetben 

Tengerzaj között 

Egy virító völgykebel nyilik meg 

A tavasznak és a szerelemnek. 

De tavasznak, szerelemnek 

Nem jut ember, mert csak egy van; 

És neki már nem teremnek 

A virágok e kis honban: 

Ősz szakálla, mint a tél 

Zöld tavaszba szőve, 

Átvilágol, merre kél 

A kies mezőbe. 

Amit vár, nem földi jó; 

Lelke túl jár a világon, 

Ajkiról szent imaszó 

Száll az égbe hálaszárnyon. 

Élte hányszor volt veszélyben, 

És családa, 

És hazája! 

Védelmezte a nagy isten. 

S ő megérte, hogy körűle 

Vére ifju koszorúja 

Felzsendűle; 

S a szabaddá lett hazát 

Már nem dúlja 

Ellenség és álbarát. 

És a hála 

Értök szálla 

Évről-évre a nagy éghez 

A nagy égnek istenéhez. 



Itt az ősz, bár lelke gazdag, 

Elfelejte már beszélni: 

Ő imában tud csak élni, 

És azontúl ajka hallgat. 

És imája vad, kegyetlen; 

Gondolatban tiszta, szent bár, 

De szavakban isten ellen 

Lázadást és pártütést zár: 

Mintha benső érzemény, 

S a hazudni termett szó, 

Váltig meg nem egyezvén, 

S mindenik bízván ügyébe ', 

Mint makacs két osztozó, 

Felvinnék a pert az égbe. 

S szent imája, 

Vad danája 

Hangzott messze, hangzott ígyen: 

" Légyen átkozott az isten !" 



Csengve húll az ér a tóba s lenn 

Partvirány közt függ a menny, 

Változékony lenge kép, 

Lomb közé zárt végtelenség, 

Melyben hűvös napsugár ég, 

S így is mely dicső, mi szép! 

Fenn, a lombok sudarán 

Ringadozva játszik a szél; 

Könnyű, lengeteg nyomán 

Halk, varázsos suttogás kél; 

S a madárszó esti fuvolája 

A vidéket álommal kinálja. 

Ennyi báj közt, ennyi kéjben 

Zeng a szent ember danája, 

Fáradatlan mondja szája: 

" Légyen átkozott az isten !" 



És ha vész jön, 

S a föld vérét, a nagy tengert, 

Melyen szárnya tajtékot vert, 

Az egekre feldobálja, 

S mint itélet harsonája 

Átüvölt a habmezőkön, 

S a szigethon rejtekében 

Mint farkas, mely kútba lépett, 

Zsarnok, aki már nem véthet, 

Megszorulva sír mérgében: 

A szent férfi égre néz, 

S hangosabban mint a vész, 

Mint a tengerek nyögése, 

Harsog hálakitörése; 

Zengi folyton, csüggedetlen: 

" Légyen átkozott az isten !" 



Vész elől a szirtöbölbe 

Útazók jövének. 

És előttök megnyílt enyhe 

A völgy rejtekének. 



Ott az ősz szent, térden állva, 

Kis kereszte mellett, 

Súlyos átkot isten ellen 

Hőn imádva zengett. 



Bámulattal körbe fogják, 

S hallva, mely imát szól: 

Jobban mint a fergetegtől, 

Félnek az imától. 



Csak Gerő, a jámbor püspök, 

Nem csalódik benne, 

Mert nem függ a szóbeszéden 

Egyedül figyelme. 



Ő ez eltévedt szavakban 

Legbuzgóbb imát ért, 

S oktatólag közbeszólal 

Isten szent nevéért. 



És az ősz, hogy embert szemlél, 

Emberszózatot hall, 

Szemre főre nézve hallgat 

Boldog ámulattal. 



S mintha lelkét föltalálná, 

Szíve újra élne: 

A megjobbított imára 

Ébred szenvedélye. 



S amint zengi; szóról szóra 

Magasabb lesz kedve: 

" Legyen áldott a nagy isten !" 

Mondja lelkesedve. 



S száraz arcán, napvilága 

Mellett az örömnek, 

Tiszta fényes gyöngyszemekben 

Szent könyűk ömölnek. 



Lassan, mint a bőszült ember 

Indulatja, 

Szűnik a vad tenger 

Magas áradatja. 

S oly sok élet s kincsszerek 

Temetői; 

Nyájasodni kezdenek 

Arca mély redői. 

S a hajós nép 

Vígan fellép 

Lenge hajlakára; 

Eljutandók nemsokára, 

Ahol a hon 

Vár fiára, 

S túl a csalfa tengeráron 

Leng elébe 

Szép határa 

Tünde képe. 

Mégis a szigettanyára 

Vissza-visszanéznek. 

S míg regélnek 

Egyre másra, 

Bámulattal a szent férfit, 

Kit, mint vélték, őriz a hit, 

Épen a hajóval szemben, 

Futva látják s rémületben. 

Ahol a part víz felé lejt, 

S a tengerbe 

Hosszu keskeny nyelvet ölt be, 

Mintha versenyt futna széllel, habbal: 

Ott szalad nagy sebbel-lobbal. 



Most iszonnyal felsikolt a nép: 

A remete a tengerre lép. 

Őrültnek látszik vak merénye, 

S hogy halált kér oly szilárd erénye. 

S ím csodák csodája! 

Elsimúl a hab dagálya; 

S mint egy óriási szem 

Bámulattól megmeredve, 

Mintha jéggé fagyna nedve, 

Áll a roppant vízelem. 

S már a sík mélynek felette 

Jár a puszta honnak szente, 

S egy rövidke pillanatban 

A födélen, a hajón van. 

Ott rebegve 

Hőn esengve 

Mit kereshet, mit akarhat? 

Mért tevé e vészes útat? 

Visszakéri szívnyugalmát: 

Elfelejté jobb imáját. 

Bölcs Gerő e nagy csodára 

Így szól a nép hallatára: 

Embereknek hangzik a szó, 

Isten szív után itél: 

Aki hisz, szeret, remél, 

Az jobbjához feljutandó. 

Csalfa szívre, cifra szóra, 

A szerencsés hazudóra 

A világ hallgat bolondúl: 

A magas menny meg nem indúl. 

Téged isten 

Jól megértett, 

Életedben 

Angyallá tett: 

Mondd tovább is bátran szent imádat, 

És ne rettegj semmi földi vádat. 

