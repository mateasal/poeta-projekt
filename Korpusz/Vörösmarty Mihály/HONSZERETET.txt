


Szeresd hazádat és ne mondd: 

A néma szeretet 

Szűz mint a lélek, melynek a 

Nyelv még nem véthetett. 



Tégy érte mindent: éltedet, 

Ha kell, csekélybe vedd; 

De a hazát könnyelmüen 

Kockára ki ne tedd. 



S nem csak dicsőké a haza; 

A munkás pór, szegény, 

Bár észrevétlen, dolgozik 

A hon derűletén. 



Tűrj érte mindent ami bánt, 

Kínt, szégyent és halált; 

De el ne szenvedd, el ne tűrd 

Véred gyalázatát. 



S ne csak veszélyben légy serény, 

A béke vészesebb, 

S melyet vág álmos népeken, 

Gyógyíthatlanb a seb. 



Gondold meg, mennyit érsz: eszed, 

Szived, pénzed, karod, 

S fukar légy, alkván a honért, 

Ha azt feláldozod. 



S midőn a legtöbb emberek 

Csüggednek várni jót 

Családjok -, társaik - s magokért, 

Ha sorsok csalfa volt; 



Midőn nem méltatott erény 

És bűn, mely célt nem ér, 

Kifárad újra küzdeni 

A vágyott javakért; 



Midőn a legbuzgóbb anya 

Remény - s munkátalan, 

S a veszni indult gyermekért 

Csak sóhajtása van; 



Te még, oh honfi, ébren állj, 

Remélni, tenni hő, 

Míg a honból, kin lelked függ, 

Van egy darabka kő. 



S midőn setét lesz a világ 

És minden tűz kiég, 

A honfiszívben fennmarad 

Egy élő szikra még. 



S hol honfi húnyt, e szikra ég 

Fenn a sírhalmokon, 

Bal századoknak éjin át 

E lángban él a hon. 



S kihűlt hamvából a dicső 

Göröghon újra kél, 

Felhozza régi hőseit 

E szikra fényinél. 



E szikra a hon napja lesz, 

S hol fénye hőn ragyog, 

Az élet a hon kebelén 

Ujúlva feldobog. 



És újra felvirúl a föld, 

Amerre a szem néz, 

És minden, aki rajta él, 

Munkára tettre kész. 



S a nemzet isten képe lesz, 

Nemes, nagy és dicső, 

Hatalma, üdve és neve 

Az éggel mérkező. 



Oh honfi, őrizd e tüzet 

S ne félj, ha vész borúl: 

E szikra fényt ad és hevet 

S ég olthatatlanúl. 

