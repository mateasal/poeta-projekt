


Búsan rejti bánatos szivében 

Lángszerelmét a hű csendes ifju, 

Titkon ég, vágy, s hervad élete. 

Akit óhajt, Lilla hajnal arcát, 

Szép szemében lelke szép sugárát, 

Félve nézi, félve vár reá. 



Szólna; de rebegve vész el ajkán 

A szerelmes szózat, csak szivében 

Ég és forr a néma vallomás. 

Néha bátrabb: elmerűlt szemekkel 

Hosszasan néz a lány ellenébe, 

Mintha kérné, mintha mondaná: 



Lilla, éltem szép reménye Lilla, 

Én tehozzád hű leszek, szép Lilla, 

Szánj meg, adj szivemnek életet. 

Mintha kérné, hogy ne hagyja veszni, 

Mintha titkos eskeit rebegné, 

És fogadná szent érzelmiben: 



Hogy becsesb lesz élte életénél, 

A lány szíve kedvesb önszivénél, 

Hogy csak ő lesz gondja, öröme. 

Hosszan úgy néz és merőn az ifju, 

És könyörgő képén a reménység 

Szép világa hajnalszínben ég. 



De nem érti esdeklő szemének 

Hű beszédét a szabad szivű lány, 

Bútalan néz szét a látkörig. 

A teremtés ékes tartományán 

Függ csábító víg tekintetével: 

Kis virágot s berki dalt keres. 



A szerelmes ifju vész azonban, 

Búsan elhúny képén a reménység 

Szép világa, s lelkén éj borong. 

Mért az ifjú szíve nem keményebb, 

Mért szelídebb nem vagy, ó leány, 

Hogy vagy elbirhatná bús szerelmét, 

Vagy lehetne boldog általad? 

