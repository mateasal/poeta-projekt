


Isten segíts! királyok istene! 

Emeld fel hozzád a király szivét, 

Értelme légyen mint napod szeme, 

Hogy végig lássa roppant helyzetét, 

Hogy aki fényben milliók felett van, 

Legyen dicsőbb erényben, hatalomban. 



Isten segíts! népeknek istene! 

Tedd jóra munkássá e nemzetet, 

Hogy amihez fog óriás keze, 

Végére hajtson minden kezdetet. 

Add, hogy mit emberész és kéz kivíhat, 

Ne várja mástól mint szerencsedíjat. 



Isten segíts! országok istene! 

Ruházd fel áldásoddal e hazát, 

Hogy mint az őskor boldog édene 

Dúsan virítson bércen, sikon át, 

És míg keblén a hűk örömben élnek, 

Pallost mutasson fondor ellenének. 



Isten segíts! szabadság istene! 

Add, hogy megértsük e nagy szózatot, 

Adj csüggedetlen szívet is vele, 

Hogy tűrni tudjuk, mint szent közjogot: 

Tiszteljük azt a törvény érc szavában, 

S ha víni kell, a vérnek bíborában. 



Mindenható egyesség istene, 

Ki összetartod a világokat! 

Engedd, hogy bármi sorsnak ellene, 

Vezessen egy nemes s nagy gondolat, 

Hogy nemzetünknek mindenik nyomára 

Ragyogjon emberméltóság sugára. 

