


Tán annak is igaza van, 

Ki szőke lányt szeret, 

De százszorta inkább, ha ki 

Barnával fog kezet. 



Milyen dicső egy alkotmány 

Ily barna lány, ha szép 

Azt már csak látni kell: az egy 

Valódi bűvös kép. 



Hajának gyásza, mint az éj, 

Fehér kebelre száll, 

Szemének villanásira 

A szív s az ész eláll. 



Hát még ha jó, hát még ha hív! 

Az ám az isteni; 

Azt birni annyi, mint az ég 

Üdvét megízleni. 



Ily barna nemde tetszenék, 

Ily szép, jó, hű? Mi kár! 

Ilyennel nem szolgálhatunk: 

A barna csapodár. 

