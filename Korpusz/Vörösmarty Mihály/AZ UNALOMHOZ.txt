


Holdvilág az arcod, 

Kályha termeted, 

Régi fejkötőtől 

Boglyas a fejed. 



Épen nem mondhatni, 

Hogy szép dáma vagy, 

Mégis tisztelőid 

Száma vajmi nagy. 



Válogatni nem tud 

Tompa ízleted; 

Aki hozzád hajlik, 

Azt mind szereted. 



A pimasz körökbe 

Makkfilkózni jársz, 

Lesben a vadásszal 

Sült galambra vársz. 



Régi duska társad 

Minden jó uracs, 

Kinek esze tálban 

S szíve a kulacs. 



S ami ellen annyi 

Finnyás nőke küzd, 

Téged el nem hajt a 

Drága pipafüst; 



Sőt, hol orrboszontva 

Porzik a tobák, 

S illatot, hiú fényt 

Rejtnek a szobák, 



Ott is ásitozva 

Gyakran megjelensz, 

S bűvös álomírral 

Szájt, szemet befensz. 



Sok kis és nagy úrnál 

Ülsz te pamlagon, 

Karjaidba dőlnek 

Nő és hajadon. 



S akik érdeketlen 

Nézik a hazát 

S nyugton veszni hagynák 

Legnagyobb fiát; 



Kiknek embertársok 

Jaja puszta hang, 

Melyre nem csendűl meg 

Lelkökben harang; 



S aki a dologtól, 

Könyvtől idegen: 

Az mind édeleghet 

Vaskos kebleden. 



Sok munkás henyével 

Írsz te verseket; 

Hajdan így csináltak 

Nálunk könyveket, 



És mondák: "A téli 

Est unalmiban 

A magyar nemzetnek 

E könyv írva van. 



Olvasd el, magyar nép, 

S tartson meg az ég !" 

Mert erő, egészség 

Kell hozzá elég. 



Íme, szép asszonyság, 

Mily sok érdemed! 

Ráadásúl hozzá 

Adj még egy kegyet: 



Valahára köztünk 

Únd meg magadat, 

S hordd el más világra 

Régi sátrodat. 



Szállj, oh szállj el tőlünk 

Túl a tengeren: 

Nyűg elég marad még 

E jó nemzeten. 

