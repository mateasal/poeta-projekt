


Mit csinálnak Magyarhonban? 

Esznek, isznak és danolnak. 

Semmi baj sincs? semmi gondrém, 

Hogy majd érte meglakolnak? 

Van biz itt baj; de hiába 

Enni csak kell az embernek; 

S inni hogy ne kéne, ahol 

Oly dicső borok teremnek; 

Csakhogy aztán, 

Majd ha ember kell a gátra. 

Korhely-gyáván 

Ne maradjon senki hátra. 



Mit csinálnak Magyarhonban? 

Esznek, isznak, álmodoznak. 

Semmi baj sincs? semmi gondrém, 

Hogy az álmok megszakadnak? 

Van biz itt baj; de hiába, 

Olyan édes álmodozni! 

S néha tán jobb, mint fejünkkel 

Faltörősdit játszadozni: 

Csakhogy aztán, 

Majd ha ember kell a gátra, 

Álmos-gyáván 

Ne maradjon senki hátra. 



Mit csinálnak Magyarhonban? 

Esznek, isznak, gondolkoznak. 

És miről az istenadták? 

Hogy tán élni kén' a honnak! 

Kár biz az; de már hiába, 

Gondolatnak nincsen gátja, 

És ha úgy van, amint mondják, 

Gondolat a tettek bátyja: 

Csakhogy aztán, 

Majd ha ember kell a gátra, 

Méla-gyáván 

Ne maradjon senki hátra. 



Mit csinálnak Magyarhonban? 

Esznek, isznak, hadakoznak. 

Szörnyűség! - No nem kell félni, 

Csak szavakkal kardlapoznak. 

Kár a szóért; de hiába, 

Szóból ért a magyar ember, 

S gyakran a szó dolgokat szül, 

Gyakran a szó éles fegyver: 

Csakhogy aztán, 

Majd ha ember kell a gátra, 

Nyelves-gyáván 

Ne maradjon senki hátra. 



Mit csinálnak Magyarhonban? 

Esznek, isznak s tán dolgoznak? 

Félig-meddig: mert nem tudják, 

Másnak lesz -e vagy magoknak. 

Ennyi is kár; de hiába, 

Munka jobb a koplalásnál, 

S jobb az edzett kar, ha ép vagy, 

Mint ha selymen sántikálnál. 

És hogy aztán, 

Majd ha ember kell a gátra, 

Gyenge-gyáván 

Ne maradjon senki hátra. 



Mit csinálnak Magyarhonban? 

Szőnek, fonnak és akarnak - 

Tán vakarnak? semmi tréfa! 

Posztó is kell a magyarnak. 

Hát takács -e a magyar nép? 

Nem szégyenli a vetéllőt? 

Semmi baj! tán összefűzi, 

Amit a sors egybe nem szőtt: 

Csakhogy aztán, 

Majd ha ember kell a gátra, 

Gépi-gyáván 

Ne maradjon senki hátra. 



És, pedig - mit is beszéltem? 

A vadásznak jó a cserje; 

A költő hadd álmodozzék; 

A kovács a vasat verje. 

Minden ember, amihez tud, 

Ahhoz lásson télen, nyáron, 

S a paraszt borbély helyében 

Úr szakállát ne kaszáljon. 

És hogy aztán, 

Majd ha ember kell a gátra, 

Aki hitvány, 

Félre tőlünk, menjen hátra! 

