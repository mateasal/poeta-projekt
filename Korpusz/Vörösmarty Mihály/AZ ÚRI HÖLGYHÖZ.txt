


Fürtidben tengervészes éj 

Szemekkel, mint a csillagtűz; 

Hol annyi gőg és annyi kéj, 

Ki vagy te márványkeblü szűz? 



Bírván az istenek minden kegyét, 

Imádva férfiaknak általa, 

Szép és dicső, s lélekben oly setét, 

Milyen derűlt arcodnak hajnala. 



Nincs hát remény? nincs semmi kegyelem? 

Hiába minden esdeklés szava? 

Hiába kér a leghőbb érzelem? 

Nem olvadoz fel kő kebled hava? 



Egy eskü kell, egy néma fogadás: 

" Szeretni e mindent adó hazát !" 

Mért hát szemedben büszke tagadás? 

Mért áruló a hang, mit ajkad ád? 



Pedig nem mondhatod, hogy nincs szíved. 

Szeretsz pompát, hízelgő csapodárt, 

Hintót, lovat, sőt hitvány ölebet, 

És selymidért imádod a bogárt: 



Mind állat, és hívságos semmiség, 

Hizelgőd is, ki hűséget hazud! 

És mégis, mégis - oh türelmes ég! - 

Kedélyed rajtok édelegni tud, 



Míg a könyűk hiába fénylenek 

A hon szemén! - Hah, gőgös Goneril, 

Megemlekezz, hogy vannak istenek, 

S még van kezökben bűnt torolni nyil. 



Az apaátok teljesedni fog, 

Az apaátok súlya szörnyü lesz: 

" Tennen fajodban éljen ostorod, 

Csaljon meg, akit legjobban szeretsz. 



Hervadjon el szépséged! a gyönyör 

Váljék utálattá, ha ízleled; 

S midőn panaszban bánatod kitör, 

Legyen kacaj reá a felelet." 



De nem, te nem vagy bűnös. Nevelőd 

Jellemtelen kornak volt gyermeke. 

Gyengéd szived hajlott a kény előtt, 

S megvette a szellemtél hidege. 



Mi vagy te most? Kérdezd meg magadat. 

Angol talán? vagy német, francia? 

Igen, ha megtagadnák fajokat; 

De ah előttök szentség a haza! 



Te azt nem ismered, - nincsen hazád - 

Nincs nemzeted, - nincs mondható neved. 

És ami van, gyalázat szennye rád; 

Mert esdeklő szülődet megveted. 



Erényeidnek senki sem hiszen; 

Mert ami fő, nincs meg sugári közt; 

Csillag vagy, tündöklő és üdvtelen; 

Félünk, csodálunk, mint az üstököst. 



Asszony vagy, a leggyarlóbb, semmi más! 

Nemednek nincsen tiszteltebb neve: 

Gyöngéd, hol annak lenni árulás, 

Szivetlen, ahol égned kellene; 



Buzognod e hon - és e nemzetért, 

Mint égnek minden nemzet hölgyei: 

Nem kérünk munkát s áldozatra vért; 

Miért esdünk: részvéted kegyei. 



S mindeddig ezt te megtagadhatád! 

Láttad, miként küzdénk és epedünk, 

S csak egy enyhítő szót nem monda szád; 

Könyed nélkül mi kín volt vérzenünk! 



De még előtted áll egy új világ, 

Anyára vár egy újabb nemzedék: 

Akard, s erényed a fő polcra hág, 

Neved dicsőség lángtüzében ég. 



Mit szűz hevében égő szív teremt, 

Költőt, müvészt, hőst és nagy férfiat, 

És mindent, ami szép, jó, tiszta, szent 

Tőled, nemedtől várjuk hogy megadd. 



Kezedben a gyermeknek álmai, 

Tündérvilága lelkes ifjunak, 

A férfi boldogsága; játszani 

Ily drága kincsek nem adattanak. 



Emeld fel bájaidnak zászlaját, 

Utánad kelnek a hon jobbjai: 

Gyönyör lesz tűrni hosszu éven át, 

Ha díjt szelíd kezed fog nyújtani. 



Teremtsd elő azon dicső időt, 

Hol a magyar szó s név imádva lesz; 

Midőn kegyelmet nem nyer szűd előtt 

Ki e kettőnek ellenére tesz. 



A kisdedeknek néma szája kér, 

Hogy adj nekik hazát. Ne vond meg azt. 

Áldás vagy átok vár e válaszért: 

Határozz, és kimondtad sorsodat. 

