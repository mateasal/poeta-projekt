


Még egyszer, szerelem! 

Érezzem lángodat, 

Még egyszer édesen 

Gyötrő hatalmadat. 



Add vissza búmnak, ah, 

Lyánykám hajfodrait, 

Csábító két szemét, 

Mosolygó ajkait. 



Hagyj andalogni még 

A rózsás arcokon, 

A tőlem elragadt 

Oly égi bájakon; 



Hogy majd ha száll a nap 

S a csendes este jő, 

A hold sugárinál 

Derengvén a mező, 



Epedve várjam őt 

Szerelmi gond között, 

Mint vártam egykoron, 

Míg lángom üldözött. 



És lássam a jövőt 

Képzelmem szárnyain, 

Mint volt nyiló kora 

Legelső napjain; 



És halljam őt, gyönyör 

Hatván meg lelkemet, 

Zengő ezüst szavát, 

Ez egy szót hogy "szeret !" 



S akkor ha megszakadt 

A tündérszép alak, 

Utána mély sohaj 

S könyűim szálljanak. 



Még egyszer add nekem 

Érezni lángodat, 

Még egyszer édesen 

Gyötrő hatalmadat, 



S a puszta éveken, 

Hol rózsa nem virúl, 

Emléked, szerelem! 

Legyen virágomúl. 

