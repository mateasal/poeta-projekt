


Egy boldog észnek messzeható tüze 

Villám sugárral fejti ki a homály 

Irígy öléből rég nem ismért 

Kincseit a henye századoknak. 



Természetünknek titkaiból sokan 

Tisztább világot hoznak az ég alá; 

Ez számmal, és csekély jelekkel 

Fölhat az égi utak nyomába, 



S tovább halad még, mint ki egész korát 

Éltének a föld utjain éli el; 

Amaz vasával dúlva száguld 

Várasokon, hegyeken, mezőkön: 



Bátor szivének hódol az alvilág, 

Kitér dühének minden: erőtelen 

Hatalma egy félénk Királynak 

Nem szegi meg szabados menését. 



Rettegve jár, kel kincsein a fukar, 

És már csak éltét félti, ha látja őt. 

O nagyra termett lélek ez! - sőt 

Még az is, aki hadát dicséri, 



S eltelve gőgös képzetivel zajos 

Lelkének árját versiben önti ki, 

Rest földe gőzén túl az ormok 

Napratörő sasaként kerengvén. 



De mit tesz ez mind? Gyakran igen komor 

A bölcs, s kietlen minden egyéb nagy ész, 

Ha csak fölöttünk jár s szivünkhöz 

Nem rokon árjaival csapong el. 



A had vezérét hírdeti kürtjein 

Inségre jutván sok nyomorúlt csoport, 

És gyakran, haj! csak így terűl el, 

Nagy neve a szomorú nyomokban! 



Ember! tebenned még nemesebbek is 

Találtatók: a szív födi őket: az 

Őszinte, jó szív, mely nagyobb kincs 

Hogysem elég jelesen nevezni 



Képes lehetnék. Ámde ne csapj tovább 

Áldozni készűlt érzetem: itt leled 

Kedvelt Tanítód jó szivében 

Tárgyaidat: nosza szótlan áldozz! 

