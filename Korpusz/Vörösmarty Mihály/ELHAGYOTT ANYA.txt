


Ismérek egy édes, ah árva anyát, 

Mely búnak eredten emészti magát, 

Elhagyva, kerűlve leányaitól, 

Bár értök epedve a hív anya szól: 

" Oh jertek ölembe, 

Szép gyermekeim; 

Áldásra emelten 

Várnak kezeim. 

Oh jertek, oh jertek, az édes anyához, 

Itt ül lekötötten a szörnyű magányhoz; 

Oh jertek ölembe 

Gyermekeim, 

Mig el nem apadnak 

Hév könyeim." 



" Én szültelek, álltam 

Bölcsőtök előtt; 

Emlőim adának 

Új életerőt. 

Mint kis csecsemőket 

Már én emelélek, 

Míg bennetek alvék 

A gyermeki lélek. 

Én látnotok adtam 

Oly nap sugarát, 

Amelyet irígyel 

Sok földi család. 

Szép arcaitoknak 

Én adtam e bájt, 

Mely annyi szivekben 

Viszhangra talált. 

Én termetet adtam, 

Oly őzi sugárt, 

S szűz kebleitekre 

A líliom-árt. 

Én adtam a szájnak 

Az édeni mézet, 

Mely akkor is édes, 

Ha tőreit érzed. 

Én adtam e tündér 

Lángu szemet, 

Mely a szerelemnek 

Csillaga lett; 

Mely egy sugarával 

Szűl enyhe tavaszt, 

Egy más sugarával 

Elégeti azt. 

Szépségimet íme reátok adám, 

Hogy halljam e szókat: ,oh édes anyám !' 

Hogy zengjen e név is 

Ajkitokon, 

S elhagyva ne légyek 

Bús napomon. 

O jertek, o jertek 

Az édes anyához: 

Itt ül lekötötten 

A szörnyű magányhoz. 

Oh jertek ölembe 

Gyermekeim, 

Míg el nem apadnak 

Hév könyeim." 



Így szólal esengve. 

Hiába, hiába! 

Nincs aki omoljon 

Szülői karába. 

Sors űzi fiait, remeg élteikért; 

Ah! lányai égnek az idegenért. 

S ő ott ül örömtelen és egyedűl, 

A köny kiapadva szelíd szemibűl, 



S mint lelke-törötten az égre tekint, 

Láthatni kövűlve az anyai kínt. 

Csak szívdobogása jelenti hogy él, 

S minden dobogással egy élet alél. 



E bús anya képe te képed, o hon! 

Márványkebel átka van asszonyidon. 

