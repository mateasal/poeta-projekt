


Ah nem, többé nem vidámít 

Engem csábító szeme. 

Nem fogad be, nem nyilik meg 

Bús szivemnek lágy öle. 

Biztos hangon édes ajka 

Új reményt nem zeng belém. 

Nem derűl rám nyájas arca, 

Lépte sem dobog felém. 

El van, oh örökre el van 

Dúlva kínos életem: 

Minden úton, minden órán 

Vesztem képét kergetem. 

Sírva lát a zúzmarás tél 

Jég s kemény hóhalmain; 

Sírva lel, mély bánatomban 

A tavasz zöld hantjain. 

De mit sírok? tán siralmam 

A kevélyt megkérleli? 

Vagy könyűm, mely búsan elfoly, 

E csapást enyhítheti? 

Lassan önti szirtek alján 

A kis csermely habjait, 

Elfolytában bús panaszt zúg 

Örvény várván árjait. 

A kemény szirt meg nem indúl 

Föl nem tartja habjait; 

Veszni kell a kis pataknak, 

Örvény nyelvén árjait. 

Igy kell veszni, nékem is, haj! 

Lelkem régi kínjában. 

Könnyemet nem tartóztatja 

A kevély, elbíztában. - 

De csak sírj, elkárhozott szem, 

Sírj, s ne is várd enyhedet, 

Míg az élet tart eremben, 

Meg ne szűntesd könnyemet. 

Vége jő majd ennek is még, 

Rám legyint a sír szele, 

Gyásszal húny el rajtam a nap, 

Mely oly biztatón kele. 

Búsan áll meg éjjelenként 

A szerelmek csillaga, 

Hol setét sírjában alszik 

A kesergő földfia. 

Akkor, hah! tán akkor ő más 

Boldogabbnak karjain 

Szendereg, s felejti hívét 

A halál határain. 

Csak felejtse: én nem érzem; 

A szerelmek csillaga 

Csendben elragyog fölöttem, 

S rám száll béke angyala. 

