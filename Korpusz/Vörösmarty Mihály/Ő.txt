


Mért nem vagy virágszál 

Hogy letörhetnélek, 

Lángoló szivemre 

Boldogság jelének; 



Mért nem égi csillag 

Hogy nekem ragyognál, 

Csendes éjfelenként 

Andalgásaimnál; 



Vagy mért nem vagy oltár 

Melyen tiszta láng ég, 

Hogy szent zsámolyodra 

Letérdepelhetnék; 



Mért nem drága szentkép, 

Messze, mint világvég, 

Hogy zarándokolva 

Hozzád vándorolnék; 



S addig esdekelném 

Márványlábaidnál, 

Mígnem szánakozva 

Hozzám lehajolnál! 



Mit mondék? virág vagy, 

Nem nekem virágzó; 

Csillag, legderültebb, 

Nem nekem sugárzó; 



Oltár vagy, holottan 

Tiszta lángok égnek, 

Drága és kegyes szent, 

Boldogabb reménynek. 



Ah nekem tövis jut 

A szelíd virágból, 

Csalfa, tűztelen fény 

A csillagsugárból; 



S míg szivemben égek 

Oltár zsámolyánál, 

A szent érzeketlen 

Márványkép gyanánt áll. 

