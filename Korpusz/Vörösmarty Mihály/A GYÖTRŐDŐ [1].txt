


Hajt keservem, hajt az ínség, 

Hegyről völgyre tévedek, 

Dúl belűl a nyugtalanság, 

És kivűl a vad szelek. 



" Haj! hová mégy" így kiált föl 

Bennem egy bús gondolat: 

" Hasztalan jársz: nem találhatsz 

Életedben jó utat, 



Nem találod a valóság 

Száraz útján kincsedet 

Melyet hímezett öléből 

Véled a remény szedet." 



Hah! miként dúl ez szivemben, 

Mint emészt ez engemet! 

Bennem ez minden kivántat 

És vidúlást eltemet. 



Itt bolyongok elborúlva 

Egy kopár domb tetején, 

Itt, hol a fű mind kisült már 

E terült sír fenekén. 



Vad dühével és zajával 

Nem riaszt a fergeteg; 

Zápor omlik, csapkod, és már 

Szinte mindenem remeg; 



Én bolyongok: a levelkék 

Hullnak, a cserág suhog, 

Vagy tövétől elszakadván 

A derékfa csikorog. 



Én csak andalgok. - Ha ismét 

Eljövend az ősz dere, 

S fonnyadozva földbe száll a 

Nyári tájak kelleme; 



Oh talán széthordja addig 

A futó szél poromat, 

És magam sem, más sem érzi 

Olthatatlan kínomat. 

