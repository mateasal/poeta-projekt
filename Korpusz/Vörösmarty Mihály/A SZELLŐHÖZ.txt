


Súgd meg nekem, kis fúvalom! 

A lányka álmait; 

Te láttad és kisérted el; 

Hogy hantra dőle itt. 



Midőn fölötte bújdosott 

Esthajnal csillaga, 

S elnyúgován sugárinál 

Itt szúnyadott maga, 



Midőn én búmban elhagyék 

Virágot és tavaszt: 

Mely álmot akkor álmodott 

Jó szellő! súgd meg azt! 



Oh abban fekszik párosan 

Élet s kinos halál: 

Élet, ha rólam álmodott, 

Ha másról, kín s halál. 



De élni kell, vagy halni már, 

Közép itt nem nyugaszt: 

Szellő! mely álmot álmodott, 

Oh súgd nekem meg azt. 

