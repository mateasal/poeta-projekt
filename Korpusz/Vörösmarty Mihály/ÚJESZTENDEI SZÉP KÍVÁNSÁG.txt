


Kormosan, de tiszta szívvel, 

A füst barna fiai 

Beköszönünk ma hozzátok, 

Házak boldog urai. 

És kivánunk, és ohajtunk 

Ujnál újabb esztendőt, 

Szerencsével rakodottat, 

Nem is egyet, sem kettőt, 

Hanem igen, igen sokat, 

Annyit, mint a kis világ, 

Mennyi csillag van az égen, 

Régi fákon mennyi ág. 

De talán az sok is volna; 

Semmiből sem jó a sok; 

Éljetek míg kedvetek tart, 

Éljen úri házatok, 

Míg a szép leány kapós lesz, 

S kedves a bor, és kenyér, 

Míg szomszédba a magyarnak 

Nem kell futni ezekért, 

Míg szivetek, mint a gyertya 

Oly vídámon égdegel, 

Szemetekben az örömtűz, 

És az erő nem hal el; - 

Majd ha egykor kürtőtökben 

A pók szövi hálóját, 

S vendég hagyta házatokból 

Füst nem ontja fel magát, 

Majd ha nem lesz mit vakarni 

Sem odafenn, sem alúl, 

S a korommal a vígság is 

Mindörökre elvonúl, 

Akkor még ki kérdi többé, 

Hány meg hány hét a világ? 

Jobb fekügyék a gödörbe, 

És takarja el magát. 

De az Isten ójon attól! - 

Éljen a szent vígaság, 

Ezt ohajtja a Földvári 

Tűzkármentő Társaság. 

