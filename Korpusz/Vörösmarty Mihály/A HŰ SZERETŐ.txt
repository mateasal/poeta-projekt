


Sík országúton vágtat a huszár, 

Nap játszik messzecsengő fegyverén; 

Oly szép, oly könnyü, mint a gyors madár, 

S nincs semmi bánat, semmi bú szivén. 

" Oly könnyüden, oh lovag, el ne rohanj, 

Sík útközön űl 

Szép lány egyedűl, 

S tündöklik omolt haja, mint az arany." 



Fel a porból, hugám, katona jő! 

Szól a lovag, s heven száguld elé, 

Adj egy csókot, ha nem lesz is kettő, 

Vígan hadd rohanjak sírom felé! 

" Oly vígan, o hadfia, mégse rohanj, 

Lód lába előtt 

Ül hű szeretőd, 

S mellére lecsügg feje bánatosan." 



Döbbenve féket ránt a gyors lovag. 

Hogy úton ülni látja kedvesét, 

És félreszáguld, félre elrobog, 

Retteg jajától, s látni fél könyét. 

" Oly félre; o hadfia, mért rohanál? 

Holt kedvesedet 

Nem nézed -e meg? 

Nem sír; panaszatlan a néma halál." 

