


Perzsi, lelkem álma, 

Még az ám a kincs! 

Három vármegyében 

Könnyen párja nincs. 



Haja barna hullám, 

Mely közt a remény 

Két varázsos szemnek 

Csillog közepén. 



Lába könnyü lepke, 

Játszi kis madár, 

Mely az égről földre 

Csak mulatni jár. 



Járta kelte olyan, 

Mint a tiszta víz, 

Mélyen látszik benne 

Minden égi dísz. 



S ajka hogy mosolyog 

Oly rózsádadon, 

Mint mely rózsavölgyben 

Terme szabadon. 



Egy van nagy hibája, 

Az, hogy nem szeret; 

Minden édes szóra 

Lejt, dalol s nevet. 



E hibát ha hagyná 

S máskép nézne rám, 

Róla mély szüvemből 

Nyilván vallanám: 



Hogy mint Perzsi gyöngyöm, 

Olyan drága kincs, 

Széles e világon 

Még keresve sincs. 

