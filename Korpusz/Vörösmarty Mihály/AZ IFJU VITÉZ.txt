


Rengnek a fák, zúg az erdő, 

Szél kereng az ormokon, 

Fergeteg támad süvöltve 

Szárazon s hullámokon. 



Merre most? hah! merre fussak? 

Hol találom csendemet? 

E viharnál még fenébben 

Dúl egy kínos érezet. 



Ez riaszt ki a szabadra, 

Ahol ég, föld összecsap; 

Itt bolyongok én közöttük, 

Mindenik dúl, s le nem csap, 



Hogy maradjak ép, egészen 

A keservé s kínomé, 

És ezáltal hosszas ínség 

Aljasítson semmivé; 



Hogy kivánjak, és ne tudjak 

Veszni, vesztes annyiszor. 

Kegytelen sziv, Ída, szíved 

Az, mely ennyi bajba szór. 



Nincsen ő! Hajh! nékem élve 

Meghalt; sőt nem volt soha: 

Harcra hát! a vad törökre: 

Nincsen Ída; van haza! 

