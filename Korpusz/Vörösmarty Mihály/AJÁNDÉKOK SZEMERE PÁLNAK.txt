


Amin rég vajudál, nagy kín közt végre kinyögted, 

Szíved alatt hordott szófia gyermekedet; 

Béna, vak, és koldús minden tagjára szegényke; 

De te örülsz, neked ő szép, deli, mert a tiéd. 



Zűr vala gondolatod, de leírtad s mely csoda! most már 

Benne külön látunk: szárazat és vizeket. 



Megfoganál, dagadott a bérc s már szinte nevettünk, 

Cirmos egér, rajtad, s árva te! - benn rekedél. 



Muzárion magtár, nyelvünk magtára, de benne 

Búza, vadóc, konkoly, gyér sürü rosta alatt! 

Értetlen kasznár! minek a gazt hordani tárba? 

Tisztát gyüjts csak, amazt szórd ki, szemétre való. 



Most ez elég, vedd jó néven, ha megostorozálak; 

Elkoptam, de nyelem megmarad, óva örülj. 



Élnél vagy halnál, jó volna; de közbe szorultál, 

S most tested teng még: lelked örökre kihalt. 

