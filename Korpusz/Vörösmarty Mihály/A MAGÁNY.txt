


Ő az! e szív választotta 

A legédesb lány, 

Aki ott a sokaságban 

Áll zöld part fokán. 



Ő az! angyaljó szivének 

Szép követjei, 

Szerte járnak a seregben 

Félénk szemei. 



S mindenütt van, mindent eljár 

Szeme, mint villám; 

Egyre nem mer rátalálni, 

Egyre, csak reám. 



De ha távol elmaradt a 

Zajló társaság, 

És fölénk a szent magányban 

Hajlik biztos ág; 



Akkor nem titkolt örömmel 

Nyílnak karjai, 

Csókkal, édes szózatokkal 

Ömlők ajkai. 



Akkor, amit rég epedve 

Vártam, meglelem: 

Szép ölében álmodozni 

Hágy a szerelem; 



S éljük, míg az ér sietve 

Űzi habjait, 

Visszahozhatatlan órák 

Boldogságait. 

