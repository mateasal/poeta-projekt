


Fenn már a hold, leszáll az éj, 

S nem tűnnek gondjaim: 

Mi érte újra keblemet? 

Hol késnek álmaim? 



Szegény fiú én untalan 

Csak gyűjtöm kínomat, 

S szűz ágyon a szép szőke lány 

Alussza álmomat. 



Ott tűzszemének fényein 

Aludt el örömem, 

Hó keble kettős halma közt 

Ott szunnyad életem. 



Ölében szenderednek el 

Szivem szerelmei. 

Ott hajh! csak el ne haljanak 

Legszebb reményei. 



De engem őriz a halál: 

Ébren van itt velem. 

Véremben forrnak kínjai. 

Nincs tőlök enyhelyem. 



Párnámon űl a csüggedés, 

A sárga hervadás, 

Bú, bánat, és a volt után 

Siralmas bágyadás. 



Szivet szakasztva hangzik el 

A veszteség dala, 

Magam vagyok csak minden, ah 

Minden jóm elhala. 



Emlékezet! te is gyötörsz: 

Az elveszett napok 

Árnyéka reszket képeden, 

Melytől elborzadok. 



Ezek virrasztnak engemet 

S ha álom rejtene, 

Fölráz fagyasztó újjal a 

Féltés szörnyű keze. 



Mért kelle oh szememnek a 

Szép arcon vesznie? 

Mért kelle asszonyképnek is 

Szemembe tűnnie? 



Mért inkább nem bámúltam a 

Tündöklő szép napot? 

Az égi kékellő határt 

A holdat, csillagot? 



Hol a világok csendesen 

Forognak és fölül 

Öröm s kegyelmek tengerén 

Egy boldog isten ül? 



Mért nem pihentem a setét 

Erdőnek halmain, 

Virágok és lombok között 

Lágy fűnek szálain? 



Nem tudtam a zengő madár 

Szavát elégleni, 

Csörgő patakkal, bujdosó 

Szellővel játszani? 



Úgy most nekem sem volna búm: 

Az ékes halmokon 

Vesznék, mint vész a tiszta hab 

Virágos partokon. 



Onnan levinne szárnyain 

A csendes völgy szele, 

Le messze! honnan távozik 

A bánatok tele. 



Hol gyenge szállal síromon 

Teremne líliom, 

S mellette szép dalt mondana. 

És ülne angyalom. 



De most hová kell lennem így, 

Hová vész életem, 

Ha élni, halni nem tudok, 

Ha csak pihenni sem? 



Hajh! mért kellett szememnek a 

Szép arcon vesznie, 

Mért kellett asszonyképnek is 

Szemembe tűnnie? 

