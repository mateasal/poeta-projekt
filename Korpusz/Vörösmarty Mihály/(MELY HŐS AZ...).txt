


Mely hős az, ki hadkirályként 

A csatába ront? 

Egy van, s ő az, a dicső, a 

Hédervári Kont. 

Jobb s delibbet és vitézbet 

Nem szűlt még anya. 

Bölcsejében rengeté már 

Harcok angyala. 



Szép sugár van két szemében, 

Hajnal arcain, 

Dísz nagyságos termetében, 

S épség tagjain. 

De mikor csatákra készűl 

Vérontó keze, 

Rettentő lesz termetével 

Égő két szeme. 



Szép ő mégis, szép ruháin 

Villó fegyvere. 

Szépen illik fegyveréhez 

A ló termete. 

Dúló szálfa van kezében, 

Nagy kard oldalán. 

Fenn rengő sisak fejében, 

S toll ing taraján. 



Mely a tenger és zavargó, 

Poklot ér vize, 

Mégis elment ő Lajossal, 

Zászlót emele. 

Fergeteg volt nagy dárdája, 

Villám kardhegye, 

Földrendítő tapodása, 

Láng tekintete. 



Mircse órjás gyermekének 

Minden megbukott, 

Kont maga nem, még sisakján 

Tolla sem hajolt 

S már kesergett nagy fiáért 

Mircse vén szive. 

Úgy kell, mért csufolt meg annyit, 

Hulljon el feje. 



A havas fehér tetővel 

Áll az ég felé. 

A vén Mircse ott parancsolt, 

Őket üldözé. 

Keskeny úton hogy haladtak, 

Rájok nyilazott 

Húsz legénnyel, lőtt maga is, 

És kiáltozott. 



Rézpaizzsal elborítván 

Hős Kont homlokát 

Ment s megállt a szirt fokánál, 

S elvárá baját. 

Ott hogy a mélységre döntsék, 

Rárohantanak, 

Ő vas hegyre vette őket, 

S mind lehulltanak. 

A Király csodálva nézi, 

És örűl szive. 

Mircse sír, fut, és ordítoz, 

Hegy völgy zeng bele. 



Mely vitéz az, aki ott áll 

A gyász szék előtt? 

Ki kötötte meg karját, a 

Dárdaemelőt? 

O kegyelmezz, oh ne hagyd el, 

Isten és Király, 

Kont az, tedd, ne rontsa őt el 

Méltatlan halál. 

