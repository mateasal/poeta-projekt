


Kit illet e pohár, 

Mely kézről kézre jár? 

A hős Egert, 

Hevesnek fiait. 

Te vagy Heves, kit felköszöntök itt. 

Boldog vidék! egy holló szálla le, 

S nem láttam: földed olyan fekete. 

Te hogy derítsd a költő asztalát, 

Hozzá borodnak fűszerét adád. 

Mégis van egy panasz, mely szívre hat: 

Mért látom vérbe mártott tolladat? 

Tollaidra - bár fehér vagy feketék - 

Ellenség vére jobban illenék. 

Ki a magyar, ha még 

Heves sem az? 

Mégis közöttük gyűlölség hadaz. 

De mit beszélek? itt a bor, 

Csepjeiben hősök vére forr, 

Igyunk: javuljon a beteg! 

Ki ép, az isten tartsa meg! 



S e második pohár 

Kinek nevére vár? 

Egy új világ van 

Méneshegy alatt, 

Mely gyors erővel cél felé halad. 

Hegyen és síkon annyi ott a kincs: 

Azt kérdezhetnéd, hogy még mije nincs? 

Végig fut rajt' a jövevény Maros, 

S bár nem mind üdvös, mit vad árja hoz, 

De büszke fejjel termő partinál 

Egy ifju város tündérképe áll. 

Tüzpont gyanánt függ e város szeme 

S alatta áll az alföld szelleme. 

Magyar szellem! lobogj e városon: 

Magas reménnyel néz felé a hon. 

Csordultig a pohár, igyunk, 

S az istenekkel álmadunk: 

Éljen! ki hátra nem marad! 

Virulj fel ifju szép Arad! 



Kiért e lángpohár, 

Fényes mint napsugár? 

Nem folyt -e vér az ős 

Tokaj körűl, 

Hogy e bor végkép meg nem feketül? 

Vagy tán arany jövendőt vár hazánk, 

Azért mosolyg Tokajnak nedve ránk? 

Arany borod, tűzlelkűk fiaid: 

Hárítsd el éjszak rémes árnyait. 

S mért itt e tenger? 

Bodrogod, Tiszád 

Törvényt nem ismer, és ez nagy hibád. 

Sok víz ez ennyi borhoz. 

Ébren állj, 

Hogy el ne rontson a víz és viszály. 

De mit beszélek? itt a bor, 

Benn' a világok kincse forr; 

Nap a jövő, a múlt csak hold: 

Több jó napot, mint mennyi volt! 



Kit illet e pohár, 

Mely hű ajakra vár? 

Szivemnek vére egy pohár borért, 

És e pohár legjobb barátimért! 

Rideg Somló, térföldi remete, 

Reád száll a mezők lélekzete. 

Körűlfoly a nap mint hű szerető, 

Osztatlan hévvel téged ölelő. 

A távol Marcal szellőt küld feléd, 

Hogy illat és fény olvadjon beléd. 

Mégis Somló benned nincs érzelem, 

Tőid levét hiába szeretem: 

Megszégyenítni fösvény kebledet, 

Baráti kéz tölté e serleget. 

De mit beszélek? itt a bor, 

Ahány csepp; éljen annyiszor 

A hű barát s a szeretet, 

Rideg Somló! isten veled! 



Ismét egy új pohár, 

Mely tiszta vágyat zár. 

Egy régi és egy új barát kezén 

Került hozzám e távol szerzemény, 

Érmellék drága nedve. Volna bár 

Tengernyi, értük folyna e pohár. 

Biharnak vére forróbb mint te vagy, 

Szelíd bor! tán azért hogy enyhet adj 

A honfi szívnek annyi baj után, 

Midőn kifárad nyert s vesztett csatán. 

Enyhítsd a jót, égesd az árulót, 

Ki elforgatni kész a férfiszót. 

Légy tiszta forrás tiszta keblünek, 

S zavart, ha korcsok rád tekintenek. 

De mit beszélek? itt a bor, 

A drágagyöngyös bakator, 

Baráti kézzel áldozunk: 

Biharnak jobb időt: igyunk! 



S e végpohár kiért? 

A tiszta szűz borért! 

Amint leszállt fajunknak érdeme, 

A hon borának úgy szállott becse. 

Becsűlet, minden szennytől tiszta kéz, 

Hű szorgalom, munkában éber ész, 

Ész és erény lát víg s bő szüretet: 

Butúlt gazság ad mérget bor helyett. 

Dicső hegyek! hány ronda kéz habar 

Gerezditekből bort, mely visszamar, 

Mint a dühödt eb, vagy kábít s gyötör, 

Hogy kínba fúl a tőle várt gyönyör. 

Istennek büntetése rajtatok: 

Nem issza senki maszlag borotok. 

De mit beszélek? jó bor ez, 

Magyar kezekből csörgedez. 

Kerüljön egyszer már a sor: 

Magyar hon! és a tiszta bor! 

