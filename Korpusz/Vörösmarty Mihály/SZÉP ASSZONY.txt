


Tatárjáráskor egy jó férfinak, 

Kit társi Bús Ferencnek híttanak, 

Erdők között ép úri háza volt, 

Mely ellenségnek még nem udvarolt. 

Fő bútor benne a szép nő vala, 

Ferencünk édes kedves angyala; 

- Így hívatá magát a kis gonosz, 

Bár benn' együtt volt minden házi rosz. - 

Hűsége nád, és nyelve kard; maga 

Majd fergeteg, majd villám zápora; 

S ha minden férfi oly vitéz vala, 

Nem vesztél volna úgy, oh Hunnia! 

Elég az hozzá: bármily volt Kató, 

Bár kedve tengerhabként változó, 

Bár férjével váltig hadakozott, 

De szép, igen szép volt az átkozott. 

Történt, hogy visszakészült a tatár. 

Dultan minden, nem volt mit enni már; 

Az éhség kergeté a sereget, 

Melyet vitézség meg nem győzhetett. 

De még kitértek néhol s a vadak 

Végső dühvel szörnyekké váltanak. 

Hogy s hogy nem volt? egy erre tévede, 

Egy rőt tatárfi; vállán tegeze, 

Kezében kard, vasünge tetemén, 

S öldöklés lángja apró két szemén; 

Mindenfelé, ahol járt, rettenet 

Volt e kis ember százezer felett. 

Hogy erre tért, körültekintgete, 

S magával ilyenkép beszélgete: 

" Ki az, ki ott oly kényesen tanyáz? 

Kié a kert, kié az úri ház? 

Oh boldog óra, boldogabb tatár, 

Itt téged e ház kincsre, nagyra vár." 

S jön, lát és győz - nem, győzetik! 

Most egyszer színe százszor változik; 

Rőtből rőtebbé, s apró két szeme 

Két pislogó mécs s minden fegyvere. 

Majd hogy magához tér a bámulat, 

Lélekzetet vesz, s mond ily szavakat: 

" Hallod, magyar, dúlhatnám házadat, 

S ha jelt adok, kövön kő nem marad: 

De nem bántlak, nem bántom kincsedet, 

Engedd ez egyet át, szép hölgyedet." 

Igy a lator vér, a tatárfi s jő; 

Már fenn ölében a szép ifju nő, 

Választ sem várva hajt s rohan tova, 

S örűl, hogyan nem még talán soha. 

A férj - ki fesse lelke bánatát?! - 

Utána néz, amilyen messze lát, 

És mit tesz? ah hajléka puszta már; 

Bámúl és felsohajt: "Szegény tatár !" 

