


Kell -e dal, szép és varázsló, 

Kell -e szép rege, 

Vészbe játszó és derűbe, 

Mint hazánk ege? 

Van -e kedvetek figyelni? 

Mondhatunk egyet; 

És ha tetszik, és ha kedves, 

Mondunk ezeret. 

Vérünk lángja lesz dalunkban 

Forrongó meleg, 

Élet és világ regénkben, 

E nagy tömkeleg 

Köny - s mosolyból összeszőve. 

Víg, borús egünk, 

Köny - s mosolyból, melyeket mi 

Tőletek veszünk. 

És a szőnyeg lesz kicsinded 

Csarnokunk falán, 

Amit a szív s elme rajzol 

Bűvös asztalán: 

Nőerény és női szépség 

Angyalképei, 

És az édes hitszegésnek 

Szenvedései; 

És a szellem, mely szeszélyes, 

Csínba öltözik, 

S önmagával s a világgal 

Folyvást küzködik. 

Egy hibázik műveinkhez, 

Nyájas napvilág: 

Az ti vagytok. - Ahol ez nincs, 

Nincs szellemvirág. 

Kis dolog lesz szép szemekkel 

Ránk lenéznetek. 

Csínos fejjel meghajolni 

Hogy figyeljetek; 

Kis dolog lesz, és nekünk nagy, 

Meghallgattatás: 

Kedvezéstek drága kincsét 

Hogy ne nyerje más. 

És ha néha rosz hevünkben 

Zordonak leszünk, 

Mert talán a féltés dúlja 

Fájó kebelünk; 

Mert talán az idegenben 

Leltetek gyönyört, 

Míg bennünket elhagyottság 

Szégyenláza tört; 

Megboszúlni könnyü mód van: 

Haragudjatok; 

A haragban békülésre 

Mindig kész az ok. 

S szép a szép szemek haragja, 

Mint villám s az éj, 

Ah de édesebb a béke, 

Megbékülni kéj. 

Hagyjatok, de térjetek meg, 

Mint a kikelet, 

S dal, virág közt elfeledjük 

Könnyen a telet. 

