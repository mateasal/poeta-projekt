


A kétes csillag mily sorsot küld le hazánkra, 

Nincs bölcs a földön jóslatot adni tudó; 

De ha erős akarat fűz láncot honfi szivekből, 

És soha nem fordúlt arccal az ügyre tekint, 

Aggodalom nélkűl mehetünk a sorsnak elébe: 

Élni fog a nemzet s állni szilárdan a hon. 



Ép legyen és lelkes, testben, szellemben erős faj, 

Mely tőled létét nyerte, az új ivadék, 

Hogy látásoknál mondhassa örömmel a honfi: 

Aki szülé őket, szép anya, jó anya volt. 



Költő lenni ha vágysz, költs el búbánatot és bajt, 

S tartsd meg örömdíjúl, amit az élet ajánl: 

Én másoknak adám örömét rövid életidőmnek, 

S rajta nevet szerzék és örök életü kínt. 



Sok, rideg álomként az egekben kergeti üdvét; 

Más a földi javak kéjözönébe merűl: 

Téged boldoggá lelkednek erénye avasson, 

S áldását szerelem hű keze adja reá. 



Álmodjál örömet, s ha fölébredtél, ne csalódjál, 

És ha: csalódásod szebb öröm anyja legyen. 



Álmodd ifjúság szép álmait, és ha fölébredsz, 

A sejtett szerető karjai fogjanak át. 



Ismerj meg bút és örömet: rövid éj legyen a bú, 

És az öröm hosszú, boldog, aranykori nap. 

