


Összemértem szép szemével, 

Szöszke Lilla szép szemét; 

Bájos arca kellemével 

Phyllis arca kellemét; 



A mosolygó Daphne ajkát 

Ajka kedvességivel, 

Termetes Ninon növését 

Termetével, nőttivel. 



Ámde mását nem találom 

Déltől fogva éjszakig, 

Nem találom, bár bolyongjak 

Napkelettől nyúgatig. 



Ő van egyedűl szivemben, 

Képe kísér mindenütt, 

S hasztalan nézek hasonlót: 

Semmi szépség rá nem üt. 



Úgy ragyognak tiszta arcán 

Szép sugárú szemei, 

Mint az ég derűletében 

A setét éj csillagi. 



Nézzek hát a csillagokra, 

Melyek ott fenn bolyganak, 

A magas szép csillagokra, 

Hogy vidúlást adjanak? 



Ah ezek is oly kevélyen 

Néznek rám, mint szinte ő, 

Oly hideg, csalóka fénnyel 

Futnak el, mint szinte ő. 



Egyedűl a hold borong még 

Itt a fák alatt velem, 

És rezeg halvány világa, 

Melyben képemet lelem. 



Egyedűl a fülmilének 

Szívszorító bús dala 

Zeng, midőn epedve járok 

A ligetben tétova. 

