


Míg a képzelődés könnyü szárnyán 

Lengedeztek gondolatjaim, 

S messzejáró lelkem szent hevével 

Kísérgettek égi álmaim, 

Gazdag voltam édes bánatimban, 

Gazdag, bár nem boldog, örömimben, 

S a remény lágy karján szúnyadék. 



Most a férfiúság reggelére 

Mért ily árván, ah mért, ébredek? 

Oda vannak áldott képzeményim, 

A szép álmok elröppentenek. 

Egyedűl van lelkem örömében, 

Egyedűl a búnak tengerében, 

Nincsen őre, nincsen angyala. 



Oh a jég valóság, vad kezével 

Mennyi szépet, mennyi jót leszed, 

Szív, ha annak birtokába estél, 

Nem lesz többé kedves ünneped. 

Engem szép szerelmem hajnalától, 

A reménynek legszebb csillagától, 

Megfosztott és pusztán itt hagyott. 



S most ki van még kárhozott kivűlem? 

Még ki mondja méltán e panaszt? 

Oh csak aki későn lát szemével, 

Egyedűl az, az mondhatja azt. 

Boldog a madár híg lakhelyében, 

A hal mély örvénye fenekében, 

Boldog a vad Karpát erdejében, 

Csak te, Csongor, csak te nem vagy az. 



Téged a veszélynek évszakában 

Gyászos órák szűltek, bú fia! 

Nem volt akkor jó jel a nagy égen, 

Nem világolt hajnal csillaga. 

De setétlő gyilkos táborával, 

S a halálnak undok árnyékával 

Bűnös éjfél nyomta a napot. 



Akkor jött az átok életemre, 

Akkor, éltem első éjjelén, 

Akkor hoztak rám sötét hatalmak 

Bút, inséget a sors kerekén. 

Elmerűltem a vihar zajában, 

A remény és veszteség dijában 

Állott éltem teljes érdeme. 



Most a nagyság minden érzetével 

Egy kis sírgödörbe férjek -e? 

Vágyamat, mely éggel-földdel ére, 

Most maroknyi por temesse be? 

Nyom s jelenség nélkül így romoljak, 

Könnyezetlen sorsban elborúljak, 

Mint a puszták bújdosó vada? 



El ne hagyj így vesznem, oh teremtő! 

Vagy mért adtál ennyi érzetet? 

Vonj el a halálos semmiségtől, 

Adj szivemnek vég enyhűletet. 

Oh adj vég nyugalmat életemre, 

Álmot, boldog álmot bús szememre, 

És megáldom bölcs végzésedet. 

