


Látogató ha keres, mondjátok, nem vagyok itt benn: 

Lelkem a kedves hon messze határira szállt, 

S tartja ölelve hegyét, völgyét, és síkjait, és az 

Országos folyamon tengerek árjaig ér. 

Fölhat a trón kebelébe szilárd, hűségteli gonddal, 

Munkás szánat közt a kalibákba benéz. 

És megnyílnak előtte az elmúlt századok évi, 

S ami jövendőt a végzetek árnya takar. 

S aggodalom s szent érzelmek közt kérdi magától: 

Mit kell szólnia, mit tennie érted, o hon! 

De jön idő, melyben süker éri a fáradozó főt: 

Akkor nyílt ajtóm látogatóknak örűl; 

És a barátságnak megnyílnak termeim újra, 

Szívvel, lélekkel honn lesz a gazda megint. 

Még jön idő, melyben poharat fogok ütni vidáman, 

S jobbom jó kezeket híven ölelve szorít. 

Addig zárva vagyok, test, melynek lelke kiszállott, 

S zöld ágat keres a hon koszorúja közé. 

