


Hogyha az erdőkön lett volna világra jövésem, 

S ott egyedül lettem volna reszketve magam, 

S a zuggó fák közt rettegtem volna vadaknak 

Ordító szavokat, s küszködözéseiket, 

Ily vad borzasztó esetek közepette meghuzván 

Én magamat, nyelvem forgana szótalanúl. 

Mostoha sorsomnak szomorú kebelébe kijutván, 

Tám lekötött nyelvem megszabadulna nekem. 

Most, mikor Istenség szollást is engede, némán 

Hallgatnék, nyomorúlt s bal esetekre kiszánt, 

Oh, jó s rossz esetek igazán kiadója Teremtőnk 

Távoztasd, ha lehet, e panaszimnak okát. 

Sirjához közelit bajoló pályája Atyámnak 

Egymást váltogató emberi évek után. 

Tagjai csüggednek, s már teste is romlik hanyatlik, 

Oh mire jut, mire jut ennyi veszélek után! 

Oh Kedves Nemzőm! Szűlőm! és Kedves Öcséim! 

Nénéim! Hugaim! Oh mire jut fejetek! 

Tám valamely idegen még szán fetrengni veszélbe 

Színből s még mélyebb károsodásra hozand? 

Tám idegen nemzet gyilkos uradalmai által 

Kínoz? Mely szomorú, és bal esetekre juték! 

Távozz, oh, komor éj rút fellege, menj el előlem 

És ti csalárd Sorsnak képzeti tűnjetek el. 

