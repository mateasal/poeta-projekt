


A hazának nincsen háza, 

Mert fiainak 

Nem hazája; 

Büszke fajnak 

Küzdő pálya, 

Melyen az magát rongálja, 

Kincsnek, vérnek rosz gazdája. 

És oh szégyen! roszra, jóra 

Még szavazni jár dobszóra. 

Ura s rabja millióknak 

Kik gyülölnek és dacolnak; 

Zsarnok, szolga egy személyben 

Ki magával sincs ékében. 

S vaseszével 

Jégszivével 

Fölmerűl a külfaj árja, 

A meleg vért általjárja, 

És a nemzet áll fagyottan 

Tompa, zsibbadt fájdalomban. 

Nincsen egy szó 

Összehangzó 

Honfiaknak ajakáról, 

Nincsen egy tett 

Az eggyé lett 

Nemzet élete fájáról. 



A hazának nincsen háza. Mért? 

Volt idő, midőn nevére 

Fölkelének, s amit kére 

Nem keresvén cifra szóban, 

Ami a szív legmélyén van, 

Adtak drága bért, 

Adtak érte vért. 

Most midőn leszállt a béke 

S a vérontó harcnak vége, 

S a hazának, 

Mint anyának, 

Aki gyermekei körében 

Áll ragyogva örömében, 

Földerűlne boldog napja: 

Most fejét szenny s gyász takarja. 



Földön futva, 

Bujdokolva, 

Mint hivatlan vendég száll be 

A szegény s kaján telekbe, 

Hol nevét rút ferditésben 

Ismerik csak átokképen. 

Neve: szolgálj és ne láss bért. 

Neve: adj pénzt és ne tudd mért. 

Neve: halj meg más javáért. 

Neve szégyen, neve átok: 

Ezzé lett magyar hazátok. 

