


Nagy sereggel, büszke szívvel 

Áll Pozsonynak ellenében 

A hatalmas német úr. 

Kétszer eldúlt szép hadáért 

Vad szemet vet a magyarra 

És boszúját esküszi. 

Zúg a tábor és előtte 

Rakva uszkál sok hajója 

A Dunának partinál. 



Barna Zotmund jár boszúsan 

A vivandó vár fokánál 

S meg-megrázza kalpagát. 

" Várj, agyargó durva szomszéd, 

Béla kétszer megtipázott. 

Egyszer megfürösztlek én. 

Megfürösztlek, ilyen-adta, 

Mért jősz a nyugodt magyarra, 

Nem bántott ő tégedet." 

Szól és fölmegy Béla hőshöz, 

A merész dicső vezérhez, 

S titkon úgy mond nékie: 

" Halld uram, ma én tenéked, 

A királynak és hazának, 

Jó szolgálatot teszek. 

Látod ott a sok hajót és 

Rajta a sok népet, élést? 

Megfurom, hadd fürdjenek. 

Gyors folyóknak, tengereknek 

Mélyeit megjártam én már, 

A Dunát sem rettegem." 

Mond viszont hős Béla: "Zotmund, 

Ránk sötétűl már az éjjel: 

Felleg űli csillagát. 

El kell veszned a vak éjben, 

Holnapig vagy ponty emészt el, 

Vagy hegyes nyárson pörögsz." 

" Azt is eltüröm hazámért, 

El, ha még ma Belzebubnál 

Kell is nyárson pörgenem. 

De ne búsulj, megkerűlök, 

És mikor még mélyen alszol, 

Álmaidnál termek én." 



Zotmund megy. Sokáig ébren 

Várja Béla, és az éjfél 

Bús komor lesz, mint halál. 

Fergeteg rándúl üvöltve 

A Dunára, s összevissza 

Szórja zúgó habjait. 

" Csak te zúgj, üvölts fölöttem" 

Mond Zotmund a förgetegnek, 

S a Dunába elbukik. 

Már setét gyomrában uszkál, 

S álmaikból fölzavarja 

Bámuló nagy halait. 

Néha fölbukkan magasra, 

S a szélvész elől megint a 

Mély özönbe rejtezik. 



Béla nem győz várni - fekszik, 

Álom ül lehúnyt szemére, 

S nyomja szinte reggelig. 

Ébred egyszer, s ím előtte 

Zotmund áll vizes hajával, 

És merőn szemébe néz. 

" Lásd, mutatja, mily zavarban 

Áll a sűlyedő hajóknál 

Henrik éhes tábora." 

" Olyan ember, mint te Zotmund, 

Nincs több a magyar hazában ", 

Mond a herceg, "itt kezem." 



S néki nyújtja görbe kardját, 

Gyönggyel ékes szép sisakját, 

És igér még többeket. 

Örvend Zotmund fegyverének. 

Dalt zeneg hires nevének 

A késő kor gyermeke. 

De homályos bús szemekkel 

Nézi vízbe fúlt hajóit 

Henrik, a hatalmas úr. 

S a boszúlni jött ijedve 

Zúg el éhes táborával 

A magyar boszú elől. 

