


A megdicsőült hajdan erősei, 

Csaták s jeles tett voltanak énekem: 

Hallgatva néztem a jelenkor 

Bábmüveit, fogadásom állván 



Nem szólni semmit gyáva fiak felől. 

És hallgatásom szent vala és igaz; 

Meg nem nevezve éltek a hon 

Korcsai, bár ragyogók, előttem. 



De oldva van már esküm az ég előtt. 

Téged, hatalmast százezerek fölött, 

Fejdelme a küzdő magyarnak, 

Téged örömrebegő szavakkal 



És hálabuzgón minden ajak köszönt. - 

Mely isten által súgta meg a haza 

Szüksége titkát, hogy Te abban 

Gyámola és emelője lennél? 



Mely vígaságnak ünnepe ez nekünk? 

Mily boldogabb kor éve következik? 

Midőn Te lépsz föl és legelső 

Tettedet is kegyadás jelenti. 



Te a magában puszta, kopár aranyt 

Termő ugarrá tetted: az elhagyott 

Inség kiált föl díszneveddel 

S hálakönyűt mutogat szemében. 



S hová jutánk már, mily alacson fokig? 

Még a vad is hű ős faja hangihoz: 

Mi megtagadtuk önmagunkat, 

Megtagadánk, haza nyelve, téged, 



Azon hatalmast mellyel az ősz Ügek 

S a népvezérlő Álmos uralkodott; 

A hétmagyarnak hős beszéde 

Számkivetett vala ajkainkrol; 



S éltünk bitang nép, a magas ég alatt 

Már nem hasonlók senkihez: elfolya 

A téttevő kor s milliókra 

Lelki halál vala eljövendő. 



Már láttuk a bús, nemzetölő veszélyt 

Setét özönként jőni fejünk fölé, 

Hallók ijesztő harsogással 

Zúgni: "magyar! te ki vagy törőlve." 



De hála nektek, nagyra szülött fiak, 

S példák után nagy példaadó, Neked! 

Te fölsegélted a kiáltó 

Árva szavát, s hogy örökre zengő 



S tanú lehessen nemzeti fény felől, 

Te kincset adtál s bátorodást neki: 

Te vitted a bús némaságbol, 

Messzeható riadásra hangját. - 



Ne véld, hogy ilyet elfeled a magyar, 

Hogy háladatlan szíve bezárkozik: 

E nemzet az, mely ősanyádért 

Ingyen adá csatavészre lelkét, 



E nemzet az, mely terhes adó gyanánt 

Pótolhatatlan vért fizet és halált; 

E nép ajánlja honja sorsát, 

S kéri, ne légy idegen neméhez. 

