


Vesszen el a hűség tapodója, törüld ki alakját; 

Aki hived, kedveld, aki lemonda, feledd! 



Hagyj; ki feledni tanít, maga is tud lenni felejtő. 

És soha hű szerető nem lehet, aki felejt. 



Ily, későn s egyedűl oh lányka hová viszen útad? 

Ód magad, elvesz az éj, s csillagi sorba emel. 



Bár tenné, ragyogó lennék, s kék völgyi virágra 

Szép harmat gyöngyöt sírna le égi szemem. 

Az legalább mikor eljőnék a fátyolos éjjel, 

Hívem lenne talán, s visszamosolygna reám. 



Oh mért nem vagyok én a völgynek gyenge virága? 

Kék ölem a gyönggyel visszamosolygana rád, 

S mindaddig szomorúságban kis száron epednék, 

Míg hozzám örökös búm nem idézne alá. 

Akkor örültömben megszünném lenni virágszál 

S téged csillagomat kötne szivemre karom. 



Búsnak kellene oh nevetőke Olívia lenned; 

Mert minden kedvem vég temetője te vagy. 



Oh ne sokald e kis vígságomat ifju, s ne vádolj, 

Hogy vigságomban gyász temetődre találsz. 

Víg vagyok, és szomorú, mint a sír zsenge tavaszkor. 

Künn tavasz éke virít, benn telek árnya borong. 



Igy te ha jól értlek, bel lángtól szinte beteg vagy 

S ép rózsáid alatt bujdosik a szerelem. 



Nincs szerelem többé, s e szív rideg álmait őrzi, 

Melyeken a multnak gyenge világa remeg. 



Nem hiszek a szónak; szemeid szép hangja beszélőbb, 

Ebben az égő szív tűköre másra mutat. 



El ne gyötörj, titkom mélyen van zárva magába. 

Vesztő szív örömest zárja, nem oldja baját. 



Gyenge virág s máris vesztettél volna leányka? 

Vajmi korán van még vesztened, égned elég. 



A szerelem ragadó szélvész, ha nem őrözi hűség. 

Vesszek -e hűtelenért szélveszek árjaiban? 

