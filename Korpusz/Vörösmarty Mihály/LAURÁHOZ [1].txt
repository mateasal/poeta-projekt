


Rád nézek, mert szeretlek, 

Rád nézek, mert gyülölsz; 

Míg bájaid veszélyes 

Dacával meg nem ölsz. 



Rád nézek, mert gyönyört ád 

Szemlélnem arcodat; 

Rád nézek, mert öröm lesz 

Meghalnom általad. 



Rád nézek, mert talán még, 

Egy kisded percre bár, 

Gyülölség és szerelmünk 

Cserében visszajár. 



Még akkor érzenéd csak 

Mi a szívgyötrelem, 

A mostohán viszonzott, 

A gyűlölt szerelem. 



Még akkor sínlenéd csak 

Kegyetlenségedet, 

S nem hagynád ennyi kín közt 

Elveszni lelkemet. 

