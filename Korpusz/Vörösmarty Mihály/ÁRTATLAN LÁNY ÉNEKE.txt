


Zengj a bokorban, kis madár, 

Zengj hangos éneket. 

Vigan csörögj el kis patak, 

S hajts rá hüvös szelet. 



Én addig itt virágokat 

Tüzök hajam közé, 

Most nyílnak, íme keblöket 

Fris harmat öntözé. 



De ah e gyenge fajzatok 

Oly gyorsan hervadók. 

Atyám azt mondja, egykoron 

Majd én is hervadok. 



Akkor, leányka, bús leszen 

Szegény szived szava; 

De most ne búsúlj; mert te vagy 

E völgynek asszonya. 



Zengj hát tanyádon, kis madár, 

Zengj hangos éneket. 

Vigan csörögj el gyors patak, 

S hajts rá hüvös szelet, 



S míg hervadástok nem jön el, 

Tavasz szülöttei, 

Ti légyetek szög szín hajam 

Fodrának díszei. 

