


Fölfelé megy borban a gyöngy; 

Jól teszi. 

Tőle senki e jogát el 

Nem veszi. 

Törjön is mind ég felé az 

Ami gyöngy; 

Hadd maradjon gyáva földön 

A göröngy. 



Testet éleszt és táplál a 

Lakoma, 

De ami a lelket adja, 

Az bora. 

Lélek és bor két atyafi 

Gyermekek; 

Hol van a hal, mely dicső volt 

És remek? 



Víg pohár közt édesebb a 

Szerelem. 

Ami benne keserű van, 

Elnyelem. 

Hejh galambom, szőke bimbóm, 

Mit nevetsz? 

Áldjon meg a három isten, 

Ha szeretsz. 



Érted csillog e pohár bor, 

Érted vív, 

Tele tűzzel, tele lánggal, 

Mint e szív; 

Volna szívem, felszökelne 

Mint a kút, 

Venni tőled vagy szerelmet, 

Vagy bucsút. 



Hejh barátom, honfi társam, 

Bort igyál. 

Víg, komor, vagy csüggeteg vagy, 

Csak igyál. 

Borban a gond megbetegszik, 

Él a kedv. 

Nincs a földön gyógyerőre 

Több ily nedv. 



Borban a bú, mint a gyermek, 

Aluszik. 

Magyar ember már busúlt sok 

Századig. 

Ideje hogy ébredezzen 

Valaha: 

Most kell neki felvirúlni 

Vagy soha. 



Bort megissza magyar ember, 

Jól teszi; 

Okkal-móddal meg nem árthat 

A szeszi. 

Nagyot iszik a hazáért 

S felsivít: 

Csakhogy egyszer tenne is már 

Valamit. 



No de se baj, máskép leszen 

Ezután; 

Szóval, tettel majd segítsünk 

A hazán. 

Ha az isten úgy akarja 

Mint magunk, 

Szennyet rajta és bitor bűnt, 

Nem hagyunk. 



Rajta társak hát, igyunk egy 

Húzamost; 

Bú, szerelmek, házi gondok 

Félre most: 

A legszentebb -, legdicsőbbért 

Most csak bort, 

De ha kellend, vérben adjunk 

Gazdag tort! 



A legelső magyar ember 

A király: 

Érte minden honfi karja 

Készen áll. 

Lelje népe boldogságán 

Örömét, 

S hír, szerencse koszorúzza 

Szent fejét! 



Minden ember legyen ember 

És magyar, 

Akit e föld hord s egével 

Betakar. 

Egymást értve, boldogítva 

Ily egy nép 

Bármi vésszel bizton, bátran 

Szembe lép. 



Ellenség vagy áruló, ki 

Hont tipor, 

Meg ne éljen, fogyjon élte 

Mint e bor. 

Áldott földe szép hazánknak, 

Drága hon, 

Meg ne szenvedd soha őket 

Hátadon! 



S most hadd forrjon minden csep bor 

Mint a vér, 

Melyet hajdan frígyben ontott 

Hét vezér; 

S mint szikrája a szabadba 

Felsiet, 

Úgy keresse óhajtásunk 

Az eget. 



Légyen minden óhajtásunk 

Szent ima, 

S férfikeblünk szent imáink 

Temploma. 

És ürítsük a hazáért 

E pohárt: 

Egy pohár bor a hazáért 

Meg nem árt. 



Érje áldás és szerencse 

Mindenütt, 

Ahol eddig véremésztő 

Seb fekütt. 

Arca, mely az ősi bútól 

Halavány, 

Felderűljön, mint a napfény 

Vész után. 



Hű egyesség tartsa össze 

Fiait, 

Hogy leküzdje éjszak rémes 

Árnyait: 

Künn hatalmas, benn virágzó 

És szabad, 

Bizton álljon sérthetetlen 

Jog alatt. 



S vér, veríték vagy halál az, 

Mit kiván, 

Áldozatként rakjuk azt le 

Zsámolyán, 

Hogy mondhassuk csend s viharban: 

" Szent hazánk: 

Megfizettük mind, mivel csak 

Tartozánk." 

