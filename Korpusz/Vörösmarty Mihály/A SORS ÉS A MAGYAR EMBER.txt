


A sors előtt (ki légyen 

E nagy szeszélyü nő, 

Jól tudja minden jámbor) 

Áll egy esedező. 

Fél vállán ócska mente, 

Rezes kard oldalán, 

Az üstök hátra kötve 

Lóg, mint egy buzogány. 



Lóháton rég nem ült már, 

De vén bokáiról 

Az elpártolt időknek 

Vas sarkantyúja szól. 



Azonban drága kedve 

Már jócskán oda van: 

Sirásra ferdűlt szája, 

Beszéde súlytalan. 



De sors asszonyt (szerencse !) 

Épen vigan lelé, 

Mert egy nagy égő várost 

Pöfékelt felfelé. 



Forgószél-pipaszára 

Füstölt, mint a pokol, 

Mig lenn az árva ember 

Veszettül bőg s dobol. 



" Mi baj, szivem magyarkám? 

Beszéld el szaporán, 

Mi kéne még, ha volna? 

Kell egy pipa dohány? 



Már adtam gazdag földet, 

Csatákat, diadalt, 

Sok őst és cifra köntöst 

És mennyi hivatalt! 



De szólj, mi kell? legyen meg !" 

Szólt sors és úgy pipált, 

Hogy egyre-másra nap hold 

Tüszkölve felbakált. 



De a magyar - mit tudna, 

Ha még pípázni sem? - 

Csak nem is hunyorított; 

( Ez már aztán a szem !) 



Sőt mintha észre jőne 

A füst hullámiban, 

Panasszal elsorolni 

Kezdé, mi baja van. 



Kért hosszu békeséget 

És csendes háborut 

Olyfélét, mint a permet, 

Mely kár nélkül lefut. 

Egy kis reszelt alkotmányt, 



És hű jobbágyokat, 

Lengyelnek pénzt, 

Tokajnak 

Jó bort, pedig sokat. 



Sőt híreért kivánta, 

Hogy tenger is legyen, 

Hallá: mi ritka látvány 

A tenger a hegyen. 



S hogy vesszen a pityóka, 

Teremjen csak buza, 

Juhának gyapja nőjön, 

Melyet már megnyuza. 



S hogy lenne télen, nyáron 

Jó útja (majd ha fagy !) 

Mert hejh, Ráró, nem indít 

Bár buzgósága nagy. 

S kivána sok bolondot 



És jókat is vegyest, 

Míg a beszélgetőket 

Megcserkelé az est. 

Sors istennő megunta 



E hosszu dolgokat, 

Ásít mint egy repedt ég, 

Oly szörnyü nagyokat. 

S már jobbadán igérget, 



Mit ád és mit nem ád, 

Csakhogy lerázza végre 

A rozsdás daliát. 

S borzasztó! miglen alkvék, 



Ásíta, nyöge, fútt, 

Elejté pipaszárát, 

Pipája kialutt. 

A gaznép ott a földön 



Kioltá a tüzet. 

Mondják, egész cseberrel 

Hordták rá a vizet. 

Ez aztán már boszúság! 



Lőn szörnyü végezet: 

" Legyen meg, amit kértél, 

Csakhogy hasznát ne vedd." 



Az ócska honfi ekkor, 

Nagy búsan haza ment, 

Sok üdvös éven által 

Eszméletlen pihent. 



Meglőn a hosszu béke, 

De ő nem dolgozott: 

A gaztól parrag földe 

Farkasbundát kapott. 



Tanulni nem volt kedve, 

Miből, ha könyve nincs? 

Könyvet csinálni szégyen, 

Hol kutyabőr a kincs. 



És könyvet venni? kölcsön! 

Úgy már megengedem; 

A sógor bőven szolgált 

S lőn újabb gyötrelem. 



A sors-üldözte fajnak 

A tudomány is árt: 

Korccsá lett, mint az öszvér, 

Hazája ellen párt. 



És már tanult, tudott is 

Sok tarkát és keselyt: 

Elméje, szíve, nyelve 

Külföld után delejt. 



Hát még a többi tréfa! 

Ha tán kapált, vetett, 

A szomszéd elseperte 

A gabnát s szüretet. 



S a lengyel a zsidónak 

Fizetne örömest, 

De annyi bal esethez 

Nem óhajt ecetet. 



S az ország visszafordúl 

Úgy, mint Árpád lelé: 

Regényes szép vadonság 

Ásít az ég felé. 



S dágványos út, kidőlt ló, 

Száz tenger egy helyett: 

Rút posvány és morotvák, 

A föld rongyolt sziget. 



Van csendes háború is: 

Saját vérén vitéz, 

Megvásárolt kezekkel 

Egymást kiölni kész. 



Szegény magyar! tulajdon 

Vérébe vert csapot, 

Hogy rajta német és tót 

Két fülre kacagott. 



" Sok ami sok! megálljunk" 

Kiált sors: "halld magyar! 

Ezt mégsem így gondoltam." 

S új alkuvást akar. 



De a magyar föleszmélt, 

Szégyennel homlokán, 

Szivében mély keservek, 

Haragtól fél pogány. 



Lehányja régi bőrét 

S pusztán, de ifjan áll, 

Bevárni a csalárd sors 

Honának mit ajánl. 



Sors asszony a belépőt 

( Tetszett az új legény) 

Kéjtelve súlyogatta 

Szemének mérlegén. 



És szóla: "Mit kivánnál 

Ifjú, hűségedért ?" 

" Semmit !" szólt eltökélten 

A honfi: "semmi bért! 



Asszonyszeszélyre többé 

Hazám nem bizhatom: 

Mit tenni hátra van még, 

Magamra vállalom. 



Kiolvasom szeméből, 

Mi az, mit tenni kell, 

S megváltom őt szivemnek 

Legtisztább vérivel. 



S élek, halok; de többé 

Vak ámításaid 

Nem fogják fátyolozni 

E honnak napjait." 



Azóta foly a munka 

Jól, rosszúl, mint lehet: 

A sors borongva néz el 

A küzdő hon felett. 

