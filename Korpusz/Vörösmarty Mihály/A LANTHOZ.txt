


Rég pihensz, lantom, szerelem dalától, 

S húrodon váltig remeg a csaló kéj; 

Zengj; de bú többé le ne nyomja hangod 

Tiszta folyását. 



Csendesen, mint fut habon a tünő szél, 

Zengj te is lassú-szomorogva, s vesszen 

Hangzatod, mint vész öröm és szerelm e 

Puszta kebelből. 



A leány szép volt deli termet által, 

Mindeneknél szebb ragyogó szemével, 

Szűz mosolygását öröm és nemesség 

Bája emelte. 



Fény s homály küzdött enyelegve arcán, 

Mint nap és éj küzd derülőded ormon, 

Hol közöttök szép sugarával a menny 

Hajnala fölkel. 



Nem tanult szózat vala lágy beszéde, 

Egyszerűn jött az repeső szivéből 

Titka sem volt még, csak enyelge a kis 

Gondolatokkal. 



Ekkor eljött a hevület korában, 

S könnyü szemmel rajt' mulatott az ifjú 

És örűlt a rá ragyogó szemeknek 

Égi világán. 



És magán járt a susogó ligetben; 

Éneket dallott szive kis tüzéből, 

Boldogot, milyen maga volt, s szerelmét 

Zengte hegy és völgy. 



A napok tüntek, tüze lángra gyúladt; 

Belsejét gond és epedés szakasztá, 

S ah kitől venné örömét, nyugalmát - 

Hűlve van az már. 



Hűlve van hozzá. De hová merűltél 

Bánatok kínos zavarába, lantom? 

Szűnj meg, ah nem sok nap után a gyászos 

Fűz fog emelni. 



Ott pihentedben hideg éji szellő 

Jő reád, és dalt morog a halálnak, 

S én, sok inségek fia, hangjaidnál 

Csendesen alszom. 

