


Szól a pacsirta fönn lebegvén 

S az égiekhez közeledvén: 

Érzem szelid lehelleted, 

Üdvözlek, oh szép kikelet! 

A tél - s nyomornak vége már, 

Derűlt az ég, nyilt a határ. 

Már búvik a fű, mely felett 

Rakandom kisded fészkemet. 

S mely ifjan oly szép, enyhe, zöld, 

Terített asztal lesz a föld, 

Oh kéj! öröm! 

Oh kéj! öröm! 

Gyönyörtanyánk leend a föld. 



Jön a veréb a nagy faló, 

Reptében ígyen szólaló: 

Csip, csep! 

Csip, csep! 

Nem kell egyéb, mint hulladék, 

Csak sok legyen, tüstént elég. 

Paraszt betyár vagyok, 

Éhségim oly nagyok, 

Mint senkié. 

Sem szántok, sem vetek, 

Mégis kitelelek 

Mint bármi méh. 

Fáradjon más, én majd eszem, 

Mit lophatok, meg nem veszem. 

Csip, csep! 

Csip, csep! 

Nekem nem kell nagy élelem, 

Csak egy kis elhullt búzaszem 

És jőnek a zenészek: 

Pintyőke és a csíz, 

A cinke és rigófaj, 

S a cifra tengelic; 

S amerre csak tavasz van, 

Erdő, mező, berek, 

Víg énekök zajától 

Harsogva fölzeneg. 

Mind boldogok, s vigadnak 

A nyár utoljaig, 

S öröm s a dal hevétől 

Reszketnek tollaik. 

Csak egy, a főmüvészné, 

Egy gyönge csalogány 

Csattogja gyász zenéjét, 

A cserje vad bogán. 

És annyi fájdalom van 

És annyi kín szivén; 

Embert megölne százszor 

Ily gyilkos érzemény: 

Hol éjeim? 

Hol napjaim? 

Szerelmeim? 

Vigalmaim? 

Ah messze más vidék határain 

Lekötve vannak 

Mély bánatomnak 

A hitszegő társ könnyű szárnyain. 

Ki hallja meg, 

Hogy szenvedek, 

Hogy szűm beteg? 

A rengeteg? 

A rengetegben hang viszhangra lel, 

Nekem magamnak egy hang sem felel. 

Ha sas vagyok 

S vad keblem ég, 

Fenn szárnyalok, 

Fenn, mint az ég, 

S a nap tüzéhez adva lángomat, 

Felgyujtom e hitetlen lombokat. 

De én, de én 

Csak sírhatok, 

Oh én szegény! 

S meghalhatok. 

Szakadj ki lelkem s zengj el mint dalom; 

Mi vagy te más, mint hangzó fájdalom! 

Igy énekelt a cserje vad bogán 

Az erdő szíve, a kis csalogány, 

S ki szólna, míg az erdő szíve fáj? 

Búsan merengve hallgatott a táj. 

