


Hadd lássalak, te kis 

Virágszemű leány; 

Szemedben ég van -e 

Vagy tavaszi virány? 

Vagy ég és a virány 

Úgy egyesűltenek, 

Hogy bájvilág gyanánt 

Szemedben égjenek? 

Anyádnak lelke tán 

Virággá változott, 

S a honbul, melybe kelt, 

Égszín ruhát hozott? 

S most e virágra vált 

Kis mennyben itt mulat, 

Folytatni üdv gyanánt 

A földi napokat? 

Nézz vígan kis leány, 

Mosolygjon kék szemed; 

Szent fény, mi benne ég: 

Remény s emlékezet. 

