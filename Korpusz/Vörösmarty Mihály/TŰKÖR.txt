


Tarka kendőd lobogása 

Lelkem édes mulatása; 

Csakhogy hajh a kendő alatt 

Hamis a szív, mely kopogat. 



Barna szemed villanatja 

Szívemet fölgyújtogatja; 

Csakhogy a szem hamis követ, 

Csal mikor sír, csal ha nevet. 



Piros ajkad szólalása 

Paradicsom megnyilása; 

Csakhogy a szó két élű szer, 

Egyszer gyógyít, míg százszor ver. 



Vajha orcád tűkör volna, 

Lelked abban képpé folyna, 

S oly szép lennél, milyen igaz, 

Vagy oly nem szép, milyen ravasz. 



Akkor végre kimutatnád, 

Olyan igen szép vagy -e hát? 

Vagy szépséged, mint a hinár, 

Veszedelmes mély fölött jár? 

