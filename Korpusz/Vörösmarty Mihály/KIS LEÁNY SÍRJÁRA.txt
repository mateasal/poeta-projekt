


Mit jelent a rózsafelhő 

E zöld sírhalomnál? 

Kis leánynak lelke az, mely 

Az egekbe felszáll. 



Mit jelent a forró harmat 

Gyászvirágok hamván? 

A szülői köny omolt le, 

Sírba vágyakozván: 



Szállj fel harmat, és ne égesd 

Földben a halottat: 

Fényes, szűzi szelleméhez, 

Menny felé van útad. 



Mint szeretél, oh drága szülőm, én mint szeretélek! 

S most ketté szakadott volna örökre szivünk? 

Nem vagyok-é most is lelked fájdalma? szemednek 

Gyöngyeiben nem hű képem -e, ami ragyog? 

Szellememet nem hallod -e visszasohajtani hozzád? 

Napjaid álma csak én! álmaid élete én! 

Az vagyok, ah, az lőn lányodnak sorsa, hogy annyi 

Szeretetért bút és bánatot ád örökűl. 

