


Ki mondja meg, mit ád az ég? 

Harag, káromlás volt elég; 

Gyülöltünk mint kuruc, tatár, 

Bánkodtunk mint a puszta vár; 

Ügyünk azért 

Sikert nem ért. 

Pedig neked virulnod kell, o hon, 

Lelkünk kihalna hervadásodon. 



Hát félre bú és gyűlölet! 

Vagy bár gyülöljünk szellemet, 

Azt, mely közöttünk lakozott, 

És eggyé lenni nem hagyott: 

E gyülölet 

A szeretet. 

Mert még neked virulnod kell, o hon, 

Túl és innen sok késő századon. 



A gyülöletnél jobb a tett, 

Kezdjünk egy újabb életet. 

Legyen minden magyar utód 

Különb ember, mint apja volt. 

Ily áldozat 

Mindig szabad. 

Mert még neked virulnod kell, o hon, 

Vagy szégyen rögzik minden fiadon. 



Mi tilt jobbakká válnotok? 

Ha eddig pazaroltatok, 

S idő, ész, pénz elszóratott 

Megvenni a gyalázatot: 

Elég az ok 

Javulnotok. 

Mert még neked virúlnod kell, o hon, 

Bár bűneink felhőznek arcodon. 



A verseny nyilt, a nemzet él, 

Ha egy jobb tagja sem henyél, 

Jut ember és kéz, munka, vér; 

Mi volna az, mit el nem ér? 

S legyen dicsőbb, 

Ki tettre főbb. 

Mert még neked virulnod kell, o hon, 

Ragyogva hírben büszkén, szabadon. 



Itt még e föld, mély sírjaiból 

Az elhúnyt ősök lelke szól. 

Munkát reá s szabad kezet: 

Dicső kert lesz a sír felett, 

Zöldelni fog 

Bérc és homok. 

Mert még neked virulnod kell, o hon, 

Miért volnál az éggel oly rokon? 



Mit a müvészet, tudomány 

Csodásat, üdvöst hagy nyomán, 

Adjuk meg e hazának azt 

A hervadatlan szép tavaszt. 

Mult és jövő 

Igy egybe nő. 

Mert még neked virulnod kell, o hon, 

Fölül időn és minden sorsokon. 



Vagy nincs erőnk? Az nem lehet: 

Ártunk egymásnak eleget. 

Lesz költő, szónok és vezér, 

És tudomány, mely eget ér; 

De tisztelet 

A gúny helyett! 

Mert még neked virulnod kell, o hon, 

A szellemek kincsével gazdagon. 



Fut, fárad a sok idegen. 

Miért? hogy tápja meglegyen, 

S mi tőlük várjuk a csodát 

Fölékesítni e hazát? 

E jog nekünk 

Szent örökünk. 

És még neked virulnod kell, o hon, 

Vérünknek lángja ég oltárodon. 



Kié e hon, ha nem miénk? 

Ha érte mindent megtevénk, 

Ha tiszta kézzel áldozánk, 

S lettünk, mi eddig nem valánk: 

Nincs hatalom, 

Mely visszanyom. 

És még neked virulnod kell, o hon, 

Mert isten, ember virraszt pártodon. 

