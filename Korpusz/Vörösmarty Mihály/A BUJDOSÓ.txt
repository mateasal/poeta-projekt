


Fölkerestem nagy zajában 

A világi életet; 

Láttam mint ragyog sugára, 

S mily csalárd uton vezet. 



A barátság szűk hazáját 

Megtapodták lábaim: 

Itt sem, ott sem teljesűltek 

Nagyra vágyó álmaim. 



Légy segítőm, légy nyugasztóm, 

O magánynak istene! 

Itt reménylek: bár örökké 

Bús vidéked rejtene. 



Ím kor-ette szirteiddel 

Hál'adón ölelkezem, 

Búra hajló lombjaiddal 

Bút pihegve mérkezem. 



Nem kerűlöm völgyeidnek 

Szent homályát, rémeit, 

Sírva járom fellegekre 

Nyúlt hegyidnek bérceit. 



Légy segítőm, légy nyugasztóm 

O magánynak istene! 

Még ohajtom, bár örökké 

Bús vidéked rejtene! 

