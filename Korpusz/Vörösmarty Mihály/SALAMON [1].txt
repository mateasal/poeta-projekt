


" Átok reád, magyarok hazája, 

Átok rád, te pártos büszke nép! 

Ingadozzon fejed koronája, 

S mint az árnyék, légyen oly setét. 

Mint kemény kard, oly kemény sziveddel 

Meg ne békélj soha ten feleddel. 



És te, isten! aki fölkenettél, 

Hogy viselném földön képedet, 

Elfelejts, ha meg nem védelmeztél, 

Nem kivánom több kegyelmedet. 

Salamonnak nincs hol maradása, 

Földön nyugta, égre vágyódása." 



A lesujtott angyalként imígyen 

Átkozódik a futó király; 

Tört sisakja, pajzsát elvetette, 

S kardja csorba, csonka vasból áll; 

Vért piroslik hősi arculatja, 

Honfivért a kardnak markolatja. 



Teste dúlt, de lelke még dulottabb; 

Tátog a seb véres oldalán, 

De nagyobb az, jobban ég szivében, 

Melyet érez vesztett koronán. 

Futva fut; de bármi gyors futása, 

Vele száguld keble óriása. 



S már folyók és rónaság vidéki, 

Bércek, völgyek elmaradtanak, 

S a határnál a futó elébe 

Egy vad erdő lombi hajlanak: 

Ott elvész a bús lovag pályája, 

Ráborúlván rengeteg homálya. 



És az év jár; sárga koszorúját 

Veszti váltja a komor vadon, 

Felzendűl az elholt dal koronként 

A virúló ifju lombokon, 

Agg a szarvas, feje ágozatján 

Éve számát büszkén mutogatván. 



És az évek múltán a vadonban 

Domb alatt, hol forrás csörgedez, 

Melyhez a vad csörtető robajjal 

Jár, ha hévtől szomjan epedez: 

Egy jámbornak áll kis kápolnája, 

Nyílt, födetlen, ég mosolyg le rája. 



Egy letűzött kard a szent kereszt ott, 

És az oltár isten-adta föld, 

Térdepelve éjt-napot hosszában 

A remete ott ahítva tölt; 

És ragyogva ömlik el szakála: 

Mindenik szál lelki béke szála. 



Kebelében szenvedély hatalmi 

Rég nyugatra csillapodtanak, 

Arcain vad indulat vonási 

Lágy-szelídre elsimúltanak; 

Egy ohajtást rejt, s mond szíve, szája 

" Boldogúljon a magyar hazája !" 



S elhal a nagy átok, messze tűnvén 

A királynak gőgös álmai, 

És az ember jobb természetének 

Visszatérvén aggodalmai: 

" Légy szerencsés, rokonim hazája! 

S a szerencsét ön erőd táplálja !" 



Így ohajt, és teste romladékán 

A halálnak gyilkos karja győz 

Összeroskad, s hervadó levéllel 

Eltakarja őt a sárga ősz. 

S a királynak puszta sírhazája 

Most vadaknak ordító tanyája. 

