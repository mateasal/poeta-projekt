


Ha kedvem elborúl, 

Mert pénzem nincs, vagy nem is volt, 

Nadrágom, csizmám csupa folt, 

S kapcám mégis szorúl: 

Csak rajtad bámulok, 

S tüstént kigyógyulok, 

Roppant világ, 

Dicső világ! 



Mi szépek tájaid: 

A hegy, völgy és a nagy terek, 

Hol dús kalászok rengenek, 

És zöld borág virít; 

Mely drága gyűjtemény, 

És ez mind nem enyém! 

Oh szép világ, 

Gazdag világ! 



Akárhová megyek, 

- S miért ne mennék? nem tudom - 

Szép városokhoz visz a nyom, 

Hol megpihenhetek; 

Pedig látá az ég, 

Egy házat sem rakék. 

Oh szép világ, 

Pompás világ! 



S ha féktelen vizár, 

Jég, tűz, vihar pusztítanak, 

S ház és mező megromlanak: 

Mi gondom? semmi kár! 

Az ég be nem szakad, 

A föld még megmarad. 

Erős világ, 

Szilárd világ! 



S ha itt ott éhezem, 

Mi baj? van, aki jól lakott, 

És hány van, aki jót ivott! 

Ha ezt elképzelem: 

Étvágyam csöndesűl, 

A sor majd rám kerűl. 

Oh jó világ, 

Boldog világ! 



S nem ingyen süt -e rám 

Az isten napja mindenütt? 

Kivévén, már ha lefeküdt, 

S akkor sincs éjszakám: 

A hold leszen napom, 

Világát bámulom. 

Arany világ, 

Ezüst világ! 



S ha mindezt megunom, 

Csak tőlem függ, mivé legyek. 

A legdicsőbb magyar leszek, 

Mihelyt csak akarom: 

Hazám naggyá teszem, 

Ki szólhat ellenem? 

Dicső világ, 

Magyar világ! 



S ha majd nagy úr leszek: 

Ispán, alispán, potrohos, 

Magam, cselédem aranyos, 

S mind rajtam függenek: 

Ki hinné: én vagyok, 

Ki most itt koplalok? 

Oh szép világ, 

Dicső világ! 

