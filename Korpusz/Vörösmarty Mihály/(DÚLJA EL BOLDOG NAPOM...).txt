


Dúlja el boldog napom a szerencse 

S bús ködöt vonjon szomorú egemre, 

Mindenemből bár kiraboljon a bal 

Végzet hatalma, 



Engedek; s amit kezeimbe nyújta, 

Csendesen nyujtom kebelébe vissza; 

Nem szegem meg bús siralommal ömlő 

Tűnete reptét. 



Ám azon lesz majd örökös nyugalmam, 

Amin izzadtam lefolyó napimban, 

Hogy közel járván az egek tüzéhez 

Lelkem is éljen. 



A tökéletnek szövevényes útján 

Álmadoz szívem megörűlt reménye, 

Hol derűl a rény s tudomány világa 

Mennyei körben. 



Erre nem dördűl az irígy negéd, dölyf. 

Keble agg mérgét födöző alakban 

Semmi színesség nyoma nem tünődik 

Semmi gonoszság. 



Szűntelen békét visz előttem elmém, 

Meg nem háborgat soha a keservek 

Árja, s igy mindég egyezek magammal 

Csendem ölében. 



Vígadok mértékletesen, s örűlök, 

Ha pedig méltó okok érdekelnek 

Elborúlt szívem bajait kinyögjem, 

Gyászamat űlöm. 

