


Bús mogorván ül Petike, 

Ha ha ha! 

Péter és bú! a mennykőbe, 

Mi baja? 

Anyja kémli hű szemekkel - 

Jó öreg! 

Azt gondolja, fiacskája 

Tán beteg. 

" Kell galuska, Peti fiam, 

Eszel -e ?" 

" Dehogy eszem, dehogy eszem, 

Ki vele." 

" Kell bor, édes szép fiacskám, 

Iszol -e ?" 

" Dehogy iszom, dehogy iszom, 

El vele." 

" Kell -e sarkantyú csizmádra, 

Petikém! 

Kalpagodra toll s mentédre 

Rókaprém ?" 

" Mit nekem toll, mit nekem prém, 

Sarkantyú! 

Ha szivemben, mint a róka, 

Rág a bú !" 

" Kell -e könyv, a szomszéd könyve, 

Biblia ?" 

" Mit nekem könyv, a beszéd mind 

Szó fia. 

Egy barátom van nekem csak, 

A halál; 

Az, tudom, hogy innen-onnan 

Lekaszál." 

" Az egekre! Peti fiam, 

Meg ne halj: 

Annyi benned a sohajtás, 

Mint a raj. 

Átidézzem tán Juliskát? 

Láthatnád ?" 

Szól mogorván Péter úrfi: 

" Hol van hát ?" 



Ármány-adta Péterkéje! 

Még mi nem volt a bibéje! 

Sem kalapja, sem mentéje, 

Sem a sarkantyú zenéje, 

Nem kell neki róka málja, 

Sem a szomszéd bibliája; 

Nem kell neki bor, galuska, 

De bezzeg kell a Juliska, 

Bár negédes és hamiska, 

De vidor, szép és piroska. 

Sem ehetnék, sem ihatnék, 

Csak Julcsával nyájaskodnék. 



" Ej Petikém, szép fiam, hát 

Ez a baj! 

Gondom lesz rá, hogy nagyot nőj 

S meg ne halj. 

Most takarodj iskolába, 

Rosz fiú! 

Meg ne lássam, hogy pityergesz. 

Félre bú! 

Iskolában a Juliskát 

Elfeledd: 

Isten éltet, tíz év mulva 

Elvehet'd ." 

