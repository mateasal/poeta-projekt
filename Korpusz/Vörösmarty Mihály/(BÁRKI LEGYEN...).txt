


Bárki legyen, bosszus nyelvvel aki sérteget engem, 

Hallja miként értem vélekedése okát: 

Oktalanúl titkolt vétked rám kenni merészled, 

S kétszínűségem szülte gyanús kebeled. 

Kétszínűségem láthatják mindenek, ámde 

Titkolod és rosszúl titkolod a tiedet. 

Ájtatos itt, úgy mondsz, de amott már csintalan, így hát 

Kétszinű, rosszúl érted az ilyeneket. 

Mert ha talám csendes vagyok itt, engem nem a törvény 

Tilt meg, arra vezet szivbeli indulatom. 

Csintalan, ámde sehol nem voltam, senkinek én még 

Nem törtem be fejét, s kárt sem okoztam ugyan. 

Hogyha rutúl habozó nyelved nem sértene, szóval 

Sem volt szándékom sérteni másnak hirét. 

Vétkeimet hát mért emlitted, nemde talán szent 

Életet élsz, s akarod, hogy követője legyek. 

Mentse meg az Isten ilyen követéstöl az embert, 

Mert a jó rossznak igy követője leend. 

Rút, cudar az s alacson lélek, aki mérgiből inti 

Társát, s méltatlan rontja, gyalázza nevét. 

Végre csak ezt mondom, kár volt egyszerre kiadnod 

Minden erőd, eseted szánakozásra való! 

Nem maradott máskorra, miként védelmezed híred 

Vagy tám majd híred védeni tudja magát. 

Véled -e, hogy titkolt vétked ha reám kened, elmúl? 

Balgatag! Ellenző kímenetelre tekénts. 

