


" Hűségtelen, de szép valál, 

Te bűnös, édes lány; 

Idő előtt temetve vagy 

Magányos éjszakán. 



De ifju tagjaidra föld 

Ne tárja holt ölét; 

Enyém vagy: sírod ajtaját 

E vas rombolja szét. 



Enyém az ajk, oh ismerem 

Az édes ajkat én; 

Mint méh a rózsán, függtem én 

Csókján, lélekzetén. 



Enyém a bájhatalmas arc 

Csábító fényivel, 

És a gyönyörnek halmai, 

Az ifju hő kebel. 



Nyílj meg te föld, nyílj meg te sír, 

Adjátok vissza őt: 

Nyugalmat leljen szívemen, 

Karomban temetőt." 



Süvöltve száll át a vihar 

Tetőn és téreken; 

A messze látkörig sehol 

Egy lélek nincs jelen. 



Magán, vész-szórta hajjal áll 

A feldúlt sír felett 

Az ifju, s barna hantokat 

A zúgó szélbe vet. 



Haragban égő csillagok 

Néznek felhők alól, 

És a koporsó feltünik 

A sír homályiból. 



De amint feltün s a fiú 

Hévvel reá omolt, 

Nyögést visszhangoz a szilaj 

Kéz-háborgatta bolt. 



És mintha nem lett volna még 

Eléggé sírja mély, 

A gyász koporsó rezzenik 

S mélyebben földbe kél. 



" Hah! - szól az őrült szerető - 

Bujósdit játszol -e? 

S utánad én a földtekét 

Keresztűl fúrjam -e? 



Átfúrom azt, de látni kell 

Még egyszer arcodat; 

Egyszer teremt csak olyat ég, 

Oly csalfát s bájosat." 



Szól s rombol csüggedetlenűl; 

Tágúl a földi gát, 

És a koporsó több helyen 

Feltünteté magát. 



De hányszor feltünt, annyiszor 

Nyögéssel visszahull, 

Midőn az ifjú, belsejét 

Feltárni, ráborúl. 



Most ott ül a föld közepén 

Oly mélyen, oly magán: 

Lankadság tagjain, hideg 

Veríték homlokán. 



Hol a csikorgó érc terem, 

S a tengerér fakad, 

Ott ő pihenni szálla meg 

A felvilág alatt. 



Borúsan néz be a vak éj 

A mély sír ajtaján; 

Setét és csend uralkodik 

A borzasztó hazán. 



S a csendben, mint ha szív dobog, 

Vagy vér vadúl kereng, 

Rémséges döngés hallatik: 

A földnek keble reng. 



S ő, a világtól elszakadt, 

A sírral oly rokon, 

Föleszmél fáradalmiból 

A rémes hangokon. 



S beszélni kezd gyász dolgokat, 

Szörnyűket hallani; 

Még szörnyebb, amit gondola, 

S nincs szó kimondani. 



" Igen tehát! én öltem el, 

Én gyilkolám meg őt; 

Én adtam lakhelyűl neki 

A puszta temetőt. 



Nyakamba fűzve karjai, 

Hév ajki ajkimon, 

Buzogva omlott vére ki 

Orgyilkos vasamon. 



Szerettem őt s e szerelem, 

Mint fenn az égi bolt, 

Végetlen, tiszta és örök, 

Rá vesztegetve volt. 



Mint égi boldogságomért 

Nyujtám ki kezemet, 

S ő lengeséggel bűnösen 

Eljátszta hitemet. 



De mostan - s itt felkacagott - 

Örökre mentve már; 

Nem bont s köt többé frígyeket 

Az elhúnyt szemsugár; 



Nem csábít senkit érzeni 

A halovány ajak, 

És a veszendő habtetem, 

S az omló szög hajak. 



Hah! most fogom még látni őt 

Valódi boldogan: 

Mert hű az asszony és igaz, 

Midőn már halva van." 



Így szóla s hévvel üldözé 

A holtnak tetemét, 

Felszaggatá nyomán a föld 

Száz rétű kebelét. 



A porhon általfúrva lőn, 

A föld más oldalán 

Előtünék a sírduló 

Sok fáradás után. 



S egy új világot lel vala, 

Körűl új életet 

S dicsőbb eget, dicsőbb napot 

Az új világ felett. 



Hol a patakhang zene lőn, 

A szellő enyhe dal, 

Összhangba olvadók a szív 

Legbelső vágyival; 



Hol a setét lomb árnyai 

Feledség fátyola 

Mindenre, ami keserűt 

A lélek gondola. 



S itt a koporsó megnyilék. 

S amint teremtve van, 

Föllenge a szelíd leány, 

Ifjúság bájiban. 



Oly tiszta mint az ősi lég 

Az ég és föld között, 

Mely a nap szűz sugárival 

Először ütközött. 



Ártatlan rózsák arcain 

S az első szerelem; 

Azok még illetetlenek, 

Ez hű és feddtelen. 



S az ifju lelke bámuló 

Gyönyörbe rezge át, 

S mély és nehéz fohász után 

Így hallatá szavát: 



" Hah! nem hiába fáradék; 

Ez méltó munka volt. 

Ilyennek láttam őt, midőn 

Először rám hajolt. 



Tégy semmivé örökre, ég! 

Nem esdem üdvödért: 

Egy ily tekintet megfizet 

A kínos életért !" 



Végezte s a kép eltünék 

És ő - fölébredett: 

Egy lázbetegnek álma volt 

Mind, amit szenvedett. 



Mellette ifju hölgye ült 

Virrasztva csendesen, 

Oly mondhatatlan bájoló 

Szelíd gyötrelmiben. 



Őrcsillagokként függtenek 

A kóron szemei, 

Mig gyengén izzadt homlokát 

Törlötték kezei. 



Ő föltekinte s meglepé 

A túlvilági kép; 

Nem oly derűlt, nem oly vidám, 

De vonzóbb földi szép. 



E látomány eláradott 

A kórnak láz erén, 

S régen nem ízlett kéjre vált 

Az enyhűlt érzemény. 



" Oh hölgy, az isten gyönyörűl 

Teremte tégedet! 

S szerelmed üdvösséget is 

Ad a gyönyör felett. 

