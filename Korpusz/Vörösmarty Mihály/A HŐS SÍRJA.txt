


Sok bajnak utána az ősz dalia 

Csend-lakta honába kerűl: 

Vészes fiatalkori napjaira 

Néz vissza reménytelenűl: 

Eltűntenek ifjukor és szerelem, 

A vér-teli harcok, a győzödelem. 



Fáradtan, elaggva, ez álmaiban 

A harc s koszorúk fia él, 

S bár álmain a komor ész köde van, 

Még lelke busongni kevély. 

A sírba letenni ohajtja fejét: 

Márvány örökítse s dal üllje nevét. 



S hosszú nap után borus éjszaka száll, 

Felhőbe huzódik a hold. 

Éjfélre a hős rideg álmainál 

Felhangzik az őslaki bolt. 

Kürt híja ki harcra az ősz daliát; 

Végharcra kimenni nem ója magát. 



A kürt tova és tova zengve rival, 

Rémhangja betölti az éjt. 

Megy bátran a hős csatagondjaival, 

Érezve veszélyteli kéjt. 

Megy zordon utakban a hangok után: 

Nagy messze körűle a puszta magány. 



S fölzengeni hallja a harc moraját, 

A férfiölő viadalt, 

Küzdők rohanásit az ércsoron át, 

Hall rémületes csatadalt: 

Kard, dárda zörömböl, a ló szabadul; 

Nagy sebben alélva vitéz ura hull. 



A hős tova és tova tévedezőn 

A képtelen éjbe halad. 

A vérbe borúlt, csata-dúlta mezőn 

Elhallgat az éjjeli had. 

S rémséges, halotti a csend, a magány 

A vad rohanások, a hadzaj után. 



Harmadszor kürt riad és szomorún 

Véghangja bucsúzva kihal. 

S villám sugarában az éji borún 

Át rémlik emelt ravatal: 

A hős temetőhelye orma felett 

Fog bús szobor, a haza képe, helyet. 



Sok bajnak utána az agg dalia 

Itt békehelyére talál; 

Vészes, viadalteli napjaira 

A századok éjjele száll. 

S míg lelke dicső nyugalomnak örűl, 

A hír örök éneke zengi körűl. 

