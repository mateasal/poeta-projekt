


Nagy szálka vagy szememben, kis leány! 

Nem látok, bár szememben nincs hiány; 

Nem láthatom miattad a napot; 

Hajh az nekem már rég lenyúgodott. 



Nem láthatom miattad a tavaszt, 

Elégeté hő szenvedélyem azt; 

Nem láthatok sem földet, sem eget, 

Csak tégedet, csak bűvös képedet. 



És kérdezem, a nap rajzolt -e le, 

Hogy a világ képeddel oly tele? 

Ez jár velem, ez kísér mindenütt, 

Mint üldöző mindenhol rajtam üt. 



Nem látok mást, mint holló hajadat, 

Hamis szemed és kedves arcodat. 

Szeretlek -e, vagy tán őrült vagyok? 

Tudná az ég, nem szabadúlhatok. 



Hozzád vagyon láncolva szellemem, 

S e szellemlánc legfájóbb szerelem; 

Hozzád van az teremtve mint az ág, 

Letörve már, és mégsem holt virág. 



Eltépjem -e a kínos láncokat? 

Megélhet -e az ág, ha leszakadt? 

Sorsom te vagy, egy szód, lehelleted, 

S élek halok, amint te végezed. 

