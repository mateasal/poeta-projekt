


Hírhedett zenésze a világnak, 

Bárhová juss, mindig hű rokon! 

Van -e hangod e beteg hazának 

A velőket rázó húrokon? 

Van -e hangod, szív háborgatója, 

Van -e hangod, bánat altatója? 



Sors és bűneink a százados baj, 

Melynek elzsibbasztó súlya nyom; 

Ennek láncain élt a csüggedett faj 

S üdve lőn a tettlen nyugalom. 

És ha néha felforrt vérapálya, 

Láz betegnek volt hiú csatája. 



Jobb korunk jött. Újra visszaszállnak, 

Rég ohajtott hajnal keletén, 

Édes kínja közt a gyógyulásnak, 

A kihalt vágy s elpártolt remény: 

Újra égünk őseink honáért, 

Újra készek adni életet s vért. 



És érezzük minden érverését, 

Szent nevére feldobog szivünk; 

És szenvedjük minden szenvedését, 

Szégyenétől lángra gerjedünk; 

És ohajtjuk nagynak trónusában, 

Boldog - és erősnek kunyhájában. 



Nagy tanítvány a vészek honából, 

Melyben egy világnak szíve ver, 

Ahol rőten a vér bíborától 

Végre a nap földerűlni mer, 

Hol vad árján a nép tengerének 

A düh szörnyei gyorsan eltünének; 



S most helyettök hófehér burokban 

Jár a béke s tiszta szorgalom; 

S a müvészet fénylő csarnokokban 

Égi képet új korára nyom; 

S míg ezer fej gondol istenésszel; 

Fárad a nép óriás kezével: 



Zengj nekünk dalt; hangok nagy tanárja, 

És ha zengesz a múlt napiról, 

Légyen hangod a vész zongorája, 

Melyben a harc mennydörgése szól, 

S árja közben a szilaj zenének 

Riadozzon diadalmi ének. 



Zengj nekünk dalt, hogy mély sírjaikban 

Őseink is megmozdúljanak, 

És az unokákba a halhatatlan 

Lelkeikkel visszaszálljanak. 

Hozva áldást a magyar hazára, 

Szégyent, átkot áruló fiára. 



És ha meglep bús idők homálya, 

Lengjen fátyol a vont húrokon; 

Legyen hangod szellők fuvolája, 

Mely keserg az őszi lombokon, 

Melynek andalító zengzetére 

Fölmerűl a gyásznak régi tére; 



S férfi karján a meggondolásnak 

Kél a halvány hölgy, a méla bú, 

S újra látjuk vészeit Mohácsnak, 

Újra dúl a honfiháború, 

S míg könyekbe vész a szem sugára, 

Enyh jön a szív késő bánatára. 



És ha honszerelmet költenél fel, 

Mely ölelve tartja a jelent, 

Mely a hűség szép emlékzetével 

Csügg a múlton és jövőt teremt, 

Zengj nekünk hatalmas húrjaiddal, 

Hogy szivekbe menjen által a dal; 



S a felébredt tiszta szenvedélyen 

Nagy fiakban tettek érjenek, 

És a gyenge és erős serényen 

Tenni tűrni egyesűljenek; 

És a nemzet, mint egy férfi, álljon 

Érc karokkal győzni a viszályon. 



S még a kő is, mintha csontunk volna, 

Szent örömtől rengedezzen át, 

És a hullám, mintha vérünk folyna, 

Áthevűlve járja a Dunát; 

S ahol annyi jó és rosz napunk tölt, 

Lelkesedve feldobogjon e föld. 



És ha hallod, zengő húrjaiddal 

Mint riad föl e hon a dalon, 

Melyet a nép millió ajakkal 

Zeng utánad bátor hangokon, 

Állj közénk és mondjuk: hála égnek! 

Még van lelke Árpád nemzetének. 

