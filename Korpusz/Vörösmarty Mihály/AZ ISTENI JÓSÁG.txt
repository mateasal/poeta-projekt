


Büntető nagy Isten, 

Most már elhiszem, 

Hogy vagy, és szavadként 

Folynak mindenek. 



Dulva van szerencsém, 

Dulva általad: 

Aki ennyit adtál, 

Mindent elvehetsz. 

Oh! ez élet - Isten, 

Tőled jött ez is - 

Láthatod, mi kínos 

Mily bajos nekem. 

Szánj meg, vedd el ezt is; 

Mert lenyom s miként 

Van parancsod, hasznát 

Venni nem tudom. 



A szabadra nem vágy 

Megromolt szivem, 

Csak tilosra téved 

Kapkod szűntelen. 

" Térj meg !" Oh! ha tudnék: 

Lelkem csüggedez; 

Még akarva sem tud 

Jót akarni: "Vessz !" 

Vesszek? Ezt kivánom 

Én is. "Kárhozott !" 

Kárhozott? Mi szó ez? 

Isten, irgalom! 

Irgalom szegénynek! 

" Térj meg és remélj." 

Hah! ki fogja őt meg 

A nagyot, dicsőt: 

Végtelen hatalma, 

Végtelen kegye! 

