


Villám kardok közt háborgó Hunnia térén 

Szült fiai jeles Árpádnak, sokféle viszontság 

Dúló vészeinek fegyverrel visszaverőji 

Hajdan, - most fetrengők rút puhaságnak ölében. 

Hajdan sok nemzet rémítő ostori, mostan 

Nemzetség tagadók, kifajult csúfsági világnak. 

Mint szél törzsökitől a féreg rágta gyümölcsöt 

Elveti, ugy titeket más útra csavar követéstek 

Gondatlan szele. - Vizsgáljuk, mi jelesre vetődtél, 

A bő plundra midőn gyengéded testedet, és a 

Fecske farok módjára szabott frakk kezdte födezni 

S a csoszogó papucsok védették lábodat? - Úgy -e 

Majma levél a németnek csoda öltözet által, 

És szived is veled, oh nyomorult megváltoza, hogy már 

Mindent ami magyar Hősekre felille, tehozzád 

Méltatlannak vélj. - Tündérek gyermeke, kényes 

Úri személy, ékes termet, de velője hibázik. 

E szép fajzatnak, ki csak hogy maga élje világát 

Míg lehet, a szerzett javakat pazarolja magának 

És nem lelkének kíván használni, hogy annak 

Kincse legyen megtartva Hazája javára, - de inkább 

Még egy pár papucsot vesz ezen, mert látni akarja 

Jártában, mint fárad egyéb Hazabéli, - nevetve 

Nézi, de amikoron kifogy erszényével hatalma, 

Cifra ruhájának még akkor látja sok hasznát. 

