


A leányka mint madár, 

Repkedő és csapodár; 

Minden újabb pillantása 

Egy hivének buktatása. 

A leányka lenge nád, 

Hajlik tőled és hozzád; 

Szellő hajtja jobbra balra, 

Majd keletre, majd nyugotra. 

Keblet minden szépre tárj; 

De leánytól jót ne várj! 



Mely gyönyört az óra ád, 

Úgy tekintsd mint rózsafát, 

Melynek kurta ifjusága, 

Hervadandó szép virága. 

A leányka gyenge ág, 

De szerelme szép virág: 

Szedd szelíden a virágot; 

Meg ne sértsd a gyenge ágot; 

S mely gyönyört az óra ád, 

Vedd s köszöntsd el poharát. 



Mit sovárgasz? mit tünődnél 

Hosszu hűség lángirúl? 

Még a nap sem hű az éghez: 

Majd derűl, majd elborúl. 

A hold, bár szelíd világa, 

Csak muló kéj csalfa lánga; 

Fogy s telik, mint kedve jő: 

Hű leánykák képe ő. 



A hitetlen oldalcsont 

Már sok férfit tőrbe vont. 

Bár szerelmed tisztán ég 

S véghetetlen mint az ég, 

Zálogúl add szívedet, 

E legdrágább kincsedet, 

Vagy megvetve, vagy csalatva, 

Így is, úgy is megromolva, 

Veszteséged bármi nagy, 

Gúny s nevetség tárgya vagy. 



Élj azért a gyors idővel, 

Ne törődjél a hűséggel: 

Kölcsön esik, ha te csalsz. 

Megcsaltak már érte százszor, 

Azt gondold, most rajtad a sor; 

A csalásban meg nem halsz. 



És ha mégis tévelyedve, 

Jó tanácsot elfeledve, 

Fennakadnál, s lányi jóság, 

Vélt erény és ártatlanság, 

Könnyü, mívelt, vidor elme, 

S a szerencse dús kegyelme, 

S csókkal esküdött 

Tiszta szerelem, 

Könybe gyöngyözött 

Játszi barna szem, 

És ha, mint az éj 

Váll, kar, mint a hó, 

Mint megannyi kéj, 

Ész - és szívfogó, 

Megbüvöltek, s nekiszánva 

Kész lennél e nagy mondásra: 

" Holtomiglan, holtaiglan ;" - 

Térj eszedre! féld a szégyent, 

Mondd helyébe; "holnapiglan !" 

És ne kívánj lehetetlent; 

Mert, akarja bár szivében, 

Más van írva sors könyvében: 

A leány hű nem lehet - 

Férficsontból vétetett. 

