


" Emma, Emma, beteg vagyok, 

Ég, fagy, borzad tetemem: 

Jer segíts, kösd bé fejemet: 

Fáj a fejem, fáj szivem. 



Nem jősz? Jőj el, így elhagynod 

Átok volna hívedet; 

Még csak most kell, és nem többször. 

Vesd rám csillagszemedet. 



Látnom kell még szemeidet, 

Látnom amiért veszek 

A mosolygó büszke arcot, 

Aztán, Emma, elmegyek. 



Nézz e homlok fellegére 

Ezt is mind te terheled; 

Nézd ez égést, nézd e rázást, 

Ezt is mind te neveled. 



Hajh! vagy a liget határán 

Mely kar ért meg tégedet? 

Gyenge fürtök hulltanak rád? 

Verték márvány kebledet. 



De mit szólok? Más baj üldöz, 

Oh mért kellett lennem is: 

Vagy ha lettem, el nem vesznem, 

Mért kellett születnem is. 



Vagy mondtam -e, hogy egy isten 

Megteremtsen engemet, 

S szívet adjon, szívet öljön 

Összedúlván éltemet. 



Nem mondtam én, némán álltam 

A teremtés könyvében: 

Ő hozott ki, és elrontott 

Véghetetlen kedvében; 



Hogy meglássam és szeressem 

A napot és szemedet, 

S amint láttam, elveszejtsem 

A napot és szemedet. 



Sírsz? ne sírj. Hajtsd rám fejedet. 

Tán egyet még kérhetek, 

Az egy csókot, az utolsót, 

Aztán, Emma, elmegyek." 



És a lányka ráhajolván 

Édes csókot vett, s adott, 

Kért, mosolygott, és vigasztalt - 

De az ifjú - álmodott. 



Ébredezvén elszalasztá 

Mind a csókot, mind a lányt; 

S még kesergé, és ohajtá 

A bús kedves látományt. 



Nem jön a lány, távol űl az 

Dél virágos halmain, 

Dalt mond a futó szeleknek, 

S a szelek fuvalmain 



Elmegy a dal. Hajh! de erre 

Barna felhők szállanak, 

És viharok, nem örömet, 

Fekete hírt hordanak. 



Menjetek, ti barna felhők, 

Fekete hír gyászai, 

Hallgassatok el, viharok, 

Bús jövendő hangjai. 



Nem hallgatnak, el nem mennek, 

Rossz a bús álom mive. 

Agg, tünődik, vész az ifju: 

Fáj a feje, fáj szive. 

