


Ez a csárda nevezetes, 

Gólya jár rá, nagy kelepes. 

Ha én gólyamadár volnék, 

Ilyen házra nem is szállnék. 



Kidőlt, bedőlt az oldala, 

Bele jár az istennyila, 

A forgó szél dúdol rajta, 

Boszorkánytánc van alatta. 



Hej kivűl is, hej belűl is, 

Ki van itthonn, ha beteg is? 

Ki hoz nekem bort eleget, 

Piros lánytól hókenyeret? 



Puha kenyér eledelem, 

Szomjam ellen borral telem, 

S ha felindít a szerelem, 

A szép leányt megölelem. 



Hej de itt senki nem felel, 

Csak az egy gólya kelepel: 

Útra készűl az is szegény, 

Nem ülhet a ház tetején. 



Gyerünk innen, fakó lovam! 

Tisza ide nem messze van, 

A Tiszában megitatok, 

A Dunáig meg sem állok. 



Isten hozzád, puszta szállás, 

Gözűtanya, denevérház! 

Hordjon el az őszi zápor, 

Mért nincs benned egy ital bor. 

