


Szánsz ha titkos búm könyűit 

Folyni látod arcomon, 

Szánsz ha bánatom kitörve 

Nyög keserves ajkamon; 

De nem indíthat szerelmet 

A könyű s panasz: 

Részvevést gerjeszt csak - ah de 

Nem szerelem az! 



Ha vidámságom felébred 

A remény sugárira 

S elmerülve nézek arcod 

Andalító bájira: 

Mintha lágyulnál, enyelgve 

Látszol inteni, 

Haj csak látszol! - úgy miként én, 

Nem tudsz érzeni! 



Míg van épség tagjaimban, 

Míg virágzik életem, 

Míg doboghat s gerjedezhet 

Érted égő kebelem; 

Addig, édes! tégy velem jót, 

Ó ne szánj, szeress! 

Szánhatsz, majd ha nyugtot e szív 

Síron túl keres. 

