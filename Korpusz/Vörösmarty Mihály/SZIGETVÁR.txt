


Láttam veszélyes tájadat, oh Sziget! 

Előttem állott roskadozó falad, 

Előttem a múlt kor csatái 

S gyászba borúlt ege Hunniának. 



Itt késve mérgét nyelte az agg török; 

Itt táboroztak népei dölyfösen, 

Ott fenn erős, de számra kisded, 

S győzve fogyó hadaink tanyáztak. 



S onnan, ha kellett; mint az egek nyila 

A záporoknak vad zuhanási közt, 

Csattogva, sujtva, száz halálban 

Törtek alá rabölő haraggal. 



Kétszázezerrel víva meg egy marok 

Népség s vitái győztösek annyiszor, 

De ah! - borúlj el gyászhozó nap! - 

A diadal közepett enyésztek. 



Vagy mely tünő fény leng szemeim felé? 

A csendes éjnek rémi talán? - Vagy a 

Fagyos halálnak váza, vagy bús 

Képe az ősi idők fiának? 



Oh Zrínyi roncsolt képe, te vagy! Dicső 

Hős hajdan a vérfergetegek között, 

Rémítve villogsz most előmbe 

Századaink sanyarú korából: 



Duló vasat tart rettenetes karod, 

Elszánt komolyság terjedez arcodon, 

Lelkedben a szép hír, boszúság 

És kitörő harag ég szivedben. 



Mert vesztegelnek társaid a mezőn, 

Csatátlanul, rosz, gyáva tanács miatt, 

Míg téged a veszélyek útán 

Sírba viszen csapodár szerencse. 



Te a hazáért halni tudál; dicső! 

Mi nem tudunk már érte csak élni is; 

A támadó nap tudja, látja 

A szomorún nyugovó, bününket. 



Mikor szününk meg bor, szerelem között 

A hon virultát messze felejteni? 

Mikor kerülhet vissza a künn 

Elpazarolt arany és dicsőség? 



Hajh elközelget majd az enyészet így! 

Eltörli a nép bajnoki tetteit: 

Megdőlnek a fajult vitézek, 

Sírjai hős eleik nevének. 

