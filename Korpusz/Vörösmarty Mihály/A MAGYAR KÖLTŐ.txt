


Jár számkiüzötten az árva fiú, 

Dalt zengedez és dala oly szomorú, 

Oly édes-epedve foly ajkairól, 

Hogy szikla repedne hegy ormairól. 

Zeng tetteket, a haza szebb idejét, 

A régi csatákat, az ősi vezért, 

S zeng rózsaszerelmet, a lányka haját, 

A szép szemet, arcot, az ifju baját. 

S míg a dal epedve foly ajkairúl, 

Bús éjbe az arc, szeme könybe borúl. 



" Jó gyermekem! a haza szebb idejét 

- Elmúlt az örökre - ne zengjed. 

Ah, ifju nem érez, a lányka nem ért, 

És nincs koszorúja szerelmeidért: 

Némuljon utána keserved. 

Vagy zengj, de magadnak, örömtelenűl, 

Hol vad sás az éjjeli bérceken űl, 

S a bús dali bért 

Tűzd árva fejedre, az árva babért." - 

És így koszorútlan az ifju megyen, 

Nem tudva hol napja, hol éje legyen, 

S míg honja bolyongani hagyja, kihal 

Bús éneke, tört szive lángjaival. 



" Född, vad fa! örökre az ifju nevét, 

Kőszikla! te zárd kebeledbe szivét 

S tán csendes az álom az élet után, 

Zengd álmait éjiden oh csalogány !" 

Szól, s nyugszik azóta vad árnyak alatt, 

Hol farkas üget le, az őzfi szalad, 

S vészekkel üvöltve jön a nap elé, 

Villámokat ontva megy ágya felé. 



De feljön az ormokon a teli hold, 

Csillagseregével az éjbe mosolyg: 

Oh ifju! mi álmod az élet után? 

Szép álmokat énekel a csalogány, 

S már nem fut az őzfi, az ordas eláll, 

S ott szendereg a vihar - álmainál. 

