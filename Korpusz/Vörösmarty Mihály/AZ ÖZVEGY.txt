


Eltépte fátyolát a gyász 

S helyette bokrétásan és zenével 

Örömhevében ujjongatva lép fel 

A fürge nász. 

Fehérre változott mezében 

Oly víg a nő; 

Istennek látszik gyönyörében 

Az ifju vő. 

S a nép körűl 

Együtt örűl, 

S jó sors fiát, 

Ki elnyeréd 

Az asszonyok legszebbikét, 

Boldognak áld. 

És völgyön és hegyen 

Lakodalom, 

Határ - és végtelen 

A vígalom. 

A két jegyes fél háza 

Kas, melyben víg hadak 

Egymásra látogatva 

Ki és be rajzanak. 

És úton útközön, 

Mint sodró vízözön, 

Mindent magával 

Visz a futó öröm. 

S amerre hangja zeng, 

A bánat elhal, 

Nincs könnyező. 

S ki máskor nyögve teng, 

A nagy vidék körén 

Nincs éhező, 

Nincsen szegény! 

S gondot ki ne 

Felejtene, 

Forrásaidnál, 

Bor istene! 

S bájhangjaidnál, 

Szelíd zene! 

A szomjas ajk föllelkesűl, 

A gyors idő vigan repűl. 

Danáinál; 

És a halál 

Nem nyugszik a sír fenekén, 

Oly hangos a nász-zengemény. 

Halál! 

Ki kél fel a sírok közül? 

Ki vagy te gyász fia? 

Körünkben minden szív örül; 

Hagyd búdat szállnia. 

Tedd szegre gyászod s gondodat; 

Halottad nyugszik hant alatt; 

De mit föld még be nem fedett, 

Az él, örűl, vigad, szeret. 

Víg nászra jőj te is velünk, 

Baráti karral ölelünk." 

Így szól egy a násznép közül, 

Egy másik közbevág 

" Üres szó! jobb, ha borkancsónk ürül! 

Kancsóban a világ: 

Igyuk le búját, örömét; 

A többit szélvész hordja szét." 

Így szól a szíves borbarát, 

Vígan köszöntve poharát. 

Egy harmadik szelídebb öröme 

Az érkezőnek ekkép köszöne: 

" Kit sem dalszó, sem gazdag asztal, 

Sem bor, barátság nem vigasztal, 

Az jőjön és tartson velem: 

Vígasztalóm a szerelem. 

Komor barátom nézz körűl, 

Válassz magadnak száz közűl. 

Ma násznép, holnap nászt adunk, 

Másért, magunkért vígadunk." 

Igy szólnak ők egymás után 

Öt vígalomra meghiván; 

S tetszése hangival 

A násznép rárival. 

De a bús idegen, 

A gyászba öltözött, 

Némán és hidegen 

Megáll a nép között, 

S arccal, min szenvedély 

Csatái rémlenek, 

Hol semmi jel nem él 

S kiholtak a szemek; 

És hangon, mely gyötör, 

Melyet fáj hallani, 

Víg unszolóihoz 

Így kezd felszólani: 

" Megálljatok, nász népei, 

Öregje, ifja, szépei, 

Regét beszélek; rege-szón, 

Örömre búra változón, 

A szív mulat kéjjel tele 

S könnyűden lejt az óra le. 



Szép s bájoló volt a leány, 

Tündérek gyermeke; 

Delibb csak egy s az férje lőn, 

Az ifjak remeke. 



S az ifju férj s az ifju nő 

Nem voltak boldogok; 

Féltékeny az s a nő szivén 

Nem tiszta láng lobog. 



Az óra jő; nagy útra kelt 

A férj s míg odajár, 

Kart hitfelejtő nője honn 

Egy újabb hősre tár. 



A bűntitok szárnyakra kél 

A férj fülébe jut. 

S az visszatér, előtte már 

Haragja híre fut; 



De orgyilkos kéz ejti el 

A vérért lihegőt, 

S halálveszélytől menti meg 

A vétkes ifju nőt. 



Tiltott gyönyörbe fúl a gyász, 

Az özvegyév lejár; 

A két szerelmes bűnösen 

Lesz hit-kötötte pár. 



S az ifju férj s az ifju nő 

Nem élnek boldogúl. 

A sor kerűlt: a nő szivén 

Féltés haragja dúl. 



Szilaj, csapongó lőn a férj, 

Az édes hitszegő; 

Házát kerűlve, honn gyönyört 

S nyugalmat nem lel ő. 



Setét tanyákon éjjelez 

Hölgy s vad pohár között. 

Hiába! szíve mélyiből 

A bék kiköltözött. 



S a visszatorlás napjai 

Elérik a gonoszt: 

Kéjhölgy alakban ön neje 

A férjnek mérget oszt. 



No s vígadó nász serege, 

Hogy tetszik a hallott rege? 

De el kell végzenünk a dalt: 

Te harmadik férj nője halld! 

Mérged nem volt elég erős; 

Itt áll a gyilkos, itt a hős! 

Szerelmedért 

Megöltem első férjedet; 

De bűnömért 

Kezedből ittam vesztemet. 

Nézz meg, mivé lett szeretőd; 

Nincs szer, mely meggyógyítsa őt. 

Mérged nekem halált adott: 

Te menj s öleld a vérpadot." 



S fáradtan a kin embere 

Sírjához váncorog. 

A nő, mint kit villám vere, 

Halványan összerogy. 

S a nép, a mindig kész evő, 

Nem várja meg torát, 

Hol gyilkos, s méregkeverő 

Készítnek lakomát. 

Csak egy, a vőlegény, marad 

Az ájúlt nő körűl; 

Szemében égő köny fakad 

S ily szókra keserűl: 

" Ily szép és ily gonosz. Mi kár! 

Angyal lehettél, s poklok dija vár." 

S az ifju vő s a víg sereg, 

A zaj, zenék, az örömek 

Eltűntek, elhangzottanak: 

A szép menyasszony rémalak. 

Vérszolga jő a vőlegény helyett, 

S az ébredő halállal fog kezet. 

