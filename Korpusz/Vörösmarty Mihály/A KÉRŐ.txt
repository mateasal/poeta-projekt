


Vica lelkem! hova sétálsz? 

Tudod -e, hogy rosz helyen jársz? 

Szerelem van itt elvetve, 

Reá búbánat ültetve; 

Megbánod, ha leszakasztod, 

Megbánod, ha nem szakasztod: 

Mindenképen veszedelem, 

Másnak, magadnak gyötrelem. 



Vica lelkem! tudod -e már 

Mit mondott a kakukmadár? 

Azt mondotta, hogy nem élek, 

Ha meg nem szánsz, drága lélek! 

De ha szeretsz: mint a madár, 

Mely az áldott mezőben jár, 

Vígan lakom, vígan élek, 

Még a haláltól sem félek. 



Hejh galambom, gyere hozzám, 

Tövistelen az én rózsám, 

Nemrég hordom kalapomon, 

Neked szedtem a hajnalon; 

Ha megtetszik, vedd el azt is, 

Végy el hozzá magamat is: 

Ketten leszünk az örömre, 

Ketten a keserűjére. 

