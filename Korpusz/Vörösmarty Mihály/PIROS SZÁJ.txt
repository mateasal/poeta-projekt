


Égő szalag 

Egy kisded száj határain, 

Édes szavak s csókok révpartjain, 

Oh szűz ajak! 

Mi haszna vagy piros, 

Ha meg nem csókolhatlak? 

Miért kivánatos 

Ha el nem foglalhatlak? 

Szamóca is piros 

S a gyermek szereti 

Piroslik a bor is 

S illatja mennyei; 

Pirúl a hajnal is 

S a rózsa keble láng: 

Vadásznak az mi kéj, 

S ez mint mosolyg reánk! 

Van vérszín drágakő, 

Van bársony is veres, 

Mit embercsontokon 

Sok büszke szív keres. 

Én másnak meghagyok 

Akármi örömet, 

Szamócát, drágakőt, 

Rózsát s ki mit szeret. 

Miattam tartsa meg 

Király vérbíborát, 

Helyettem költse el 

A jó bort jó barát: 

Nekem rajtad derűl 

Ébresztő hajnalom, 

Te vagy, miért vivok, 

Királyi bíborom. 

Mikor jön a nap el 

Betölt reményivel, 

Midőn nem álmodom 

S azt mondhatom: 

" Oh szűz ajak! 

Szedém rózsáidat, 

Érzettem lángodat, 

Csókoltalak !" 

