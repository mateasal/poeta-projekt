


A leány, kit Túri kedvel, 

Néma most és halovány: 

Rózsa, oly fehér mint arca, 

Nem virágzik rózsafán. 



Ajka még egy hangot ösmer, 

És az a hang nyögdelés; 

Szeme még egy pillantást tud, 

S az lesujtott csüggedés. 



Fergetegben van nyugalma, 

Gyászos éjfélben dele, 

Puszta síron járdalása, 

Bús vadonban enyhelye. 



Mégis ez nem síri szellem, 

A leánynak lelke nem: 

Él az még, csak képét festi 

Így az aggó szerelem. 



Néma, halvány és sohajtó 

A lánykép, mert Túrinak 

Elméjében a hű szívről 

Ilyen képek rajzanak. 



Fergetegben van hazája, 

Síron, éjben bujdosik, 

És vadonban, mert hajh Túri 

Fájdalmával ott lakik. 



Ott tünik fel őr eszének 

E borongó árnyalak, 

Képe annak, kit szivétől 

Durva sorsok tiltanak. 



Ez leng szűntelen körötte, 

Evvel álmodik, beszél, 

Ennek hallja nyögdelését, 

S búja nagyságában él. - 



S oh mi más a kép valója, 

Mely menyekzőt tart, s felejt, 

S férje karján andalogva 

Össze és meg visszalejt. 



Az mosolygás, ez sohajtás; 

Az lángélet, ez halál; 

Az örömben, ez buvában 

Nyúgodalmat nem talál. 



S Túri most a puszta sírról 

Megdöbbenve fölriad, 

S szól, hogy rá a sírok alja 

Mélyen tompán hangot ad. 



És a szó ez: gyászos árnyék, 

Kép! mely kísérsz engemet, 

Vagy ne kísérj, vagy légy olyan, 

Mint ki bírta szívemet. 



Fájdalomban és örömben 

Őt nevelték gondjaim, 

Életben s az életen túl 

Őt ohajtják vágyaim. 



S itt a síron esküvénk meg, 

Hol most atyja szíve fagy, 

Lássuk, arca oly borúlt -e, 

Mint borongó kép, te vagy? 



Szól s megyén, s a kép előtte 

És utána s mindenütt 

Fájdalommal, gyötrelemmel 

És halállal jár együtt. 



Most belép, és rém szemével 

Melyben évek búja űl, 

Hosszan és merőn, setéten, 

Szívölőleg néz körűl. 



Csalfa csókok esküvési 

Vannak írva homlokán, 

S néma bár, de rettentő szók 

Lángadoznak ajakán. 



Bámulattal összenéznek 

Az örömnek részesi; 

Csend lesz, és az idegennek 

Titkát mindenik lesi. 



Egy van, aki érti: a hölgy, 

S föld alá, ha volna út, 

Futna, de lerogy, s szivéhez 

Pártos vére visszafut. 



S a leány, kit Túri kedvel, 

Néma most és halovány; 

Rózsa, oly fehér mint arca, 

Nem virágzik rózsafán. 

