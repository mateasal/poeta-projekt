


Kár hogy a pap megkeresztelt, 

Jobb volnál pogánynak, 

Mert pogány vagy és kegyetlen 

Híved fájdalmának. 



Vagy ha már meg kelle lenni, 

Mondtak volna másnak, 

Szép-, hamisnak, kellemesnek 

Csak ne Laurának. 



Mondták volna: légy gyönyörré 

Mindenek szemében, 

És örömnek kútfejévé 

Férfiak szivében; 



Vagy neveztek volna inkább 

Fájdalom napjának, 

Gyötrelmemnek, bánatomnak, 

Búm okozójának. 



Gyötrelem bár s bánat és bú, 

De az enyém volnál, 

Már keresztségedtől fogva 

Lelkemhez tartoznál. 



Hát ha még jobb szíved volna, 

Hátha még szeretnél, 

Lelke lennél életemnek, 

Drágább en lelkemnél. 



Nincs az a kincs, nincs dicsőség, 

Melyért od'adnálak: 

Egy életre elég volnál 

Isten áldásának. 

