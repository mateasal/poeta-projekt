


Pipiske, aki vagy, 

Miért oly gőgösen, 

Hogy tőled a világ 

Nem szinte idegen? 



Hogy megdicsérgetik 

Parányi lábaid, 

S egyűgyű kebeled 

Fehér hullámait? 



S minő badar beszéd 

Arcod rózsáiról! 

Hol, mint rebesgetik, 

A szépség papja szól. 



Igaz, te nem vagy rút, 

De, gyöngyöm, nincs eszed: 

Egy tyúknak több lehet, 

Ha ló kikérdezed. 



Nincs benned fürgeség, 

Nincs egy jó gondolat; 

Megfogni szárazon 

Nem bírnád a halat. 



Mit használ szép szemed, 

Ha csak bámulsz vele? 

És nádszál termeted? 

Csak lengeség jele. 



Mi haszna vagy fehér, 

Ha kebled jégverem? 

S fejed szép fürt alatt 

Egy eszmét sem terem. 



Mindössze is csak egy 

Csinos kis bábu vagy, 

Tetemben nem csekély, 

De lelked hía nagy. 



Bíznának csak reám... 

" Hohó! talán bizony ?" 

Korán sem: én csupán 

Javára dolgozom. 



Meglátná a világ 

Az egykor léha nőt 

- Azaz, ha elvenném! - 

Mivé faragtam őt. 



, Szép ifjú, köszönöm! 

De nem fogadhatom; 

Pipiskeségemet 

Tovább is folytatom. 



S ha majdan a tavasz 

Pacsirtahangot hall, 

Bizvást jövendölöm: 

Nem önnek szól a dal.' 

