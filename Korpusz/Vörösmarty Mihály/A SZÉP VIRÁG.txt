


Mely vad az, mely zordon, aki 

Szép virágot nem szeret? 

Szép virág az én világom, 

Az nyit bennem víg eret. 

Ártatlanság tiszta színe, 

Hófehér a levele, 

Szűz szerelemnek lakása 

Rózsaszínű kebele, 

És remény vidám sugára 

Zöld tövének gyenge szára: 

Így virágzik ő nekem, 

Éltem, álmom, mindenem. 



Egy kis méh szelíd alakban 

Járja szűntelen körét, 

Ott repes, zeng víg örömben, 

Nála tartja lakhelyét. 

Este fekszik kis tövéhez 

S róla képzi álmait, 

Reggel ébred, s harmatával 

Tölti mézes ajkait. 

Délben szellőt csal reája, 

S hűs vizet visz gyenge szája, 

A döbörgő vész előtt 

Kis bokorba rejti őt. 



Oh ne vessétek szememre, 

Napjaimnak társai, 

Mintha hallgató szivemnek 

Nem volnának vágyai. 

Egy van! ah de a virító 

Tájra messze elrepűlt; 

Visszahínám, nem jöhet már, 

A virághoz édesűlt. 

A kis méh ez én egy vágyom, 

Szög leányka szép virágom: 

Mely vad az, ki nem szeret 

Szép virágban ily kegyet? 

