


Indúlsz? nyomodban lengenek a szelíd 

Múzsák, kiket rég híven ölelgetél, 

Indúlsz barátom? Itt nyom engem 

A henye lét köre, míg te indúlsz. 



Menj csak! körűled béke, öröm legyen, 

S ha bús valóság terhe gyötör, remény. 

Menj, s e homályos élet útján 

A zavarok dühe közt merész légy, 



S megtörhetetlen, mint zavaros habok 

Közűl az égig fölmeredő sziklák, 

Melyeknek alján zúg az árvíz, 

Ormain ég tüze dúl ropogva. 



Menj! Egykor én is elmegyek, és velem 

Minden világnak gyermeki jőnek: ám 

Nem a csapongó kétes úton, 

Nem tünemény javak édenébe. 



Csend, béke, s a szent nyúgalom angyala 

Véd ott, szabad lesz lelkem az érzetek 

Kínzó hevétől: vad haragra 

Nem lesz erő, hatalom, kivánat. 

