


Mi sürget mondanom 

Nem hallott dolgokat, 

A lélek mélyiben 

Titkon fogantakat? 



Nyugodt és tiszta volt 

Ifjú eszméletem, 

Mint a puszták tava 

Regényes keleten. 



Bájlólag tűkröze 

Rám csillagezreket; 

Mikor látok megint 

Oly tündér szép eget ?... 



Egy isten néze rám 

A csillagok közűl, 

S üdvömnek képe állt 

A jó isten körűl. 



De angyal jött felém, 

Illette a vizet 

És benne dúlatag 

Szélvész keletkezett. 



És csillagezreim 

S a gyermekálom-ég 

A feldühűlt habok 

Árjában eltünék. 



Most lelkem szenvedély 

Hullámi verdesik, 

Szemeim az eget 

Hiába keresik. 



S szép csillagod, remény, 

S tiéd, oh szerelem! 

A vad vihar között 

Alig hogy sejthetem. 



S mily óriási gond 

Sorsod felett, hazám! 

Hazámat gyermekűl 

Dicsőnek álmodám. 



Most látom rongyait, 

Félig gyógyult sebét, 

A megkötött kezek 

És szózat szégyenét. 



Imádlak, féltelek, 

Oh drága szent haza, 

Mi adna még gyönyört, 

Ha sorsod mostoha? 



És kérdem, aki ily 

Gondokkal ostoroz, 

Csendrabló angyalom 

Jó volt -e vagy gonosz? 



Derűl -e még öröm, 

Enyhűl -e fájdalom, 

Ha éltemet talán 

Hosszúra folytatom? 



Vagy kétség, gyötrelem 

Kisérnek síromig, 

És semmi vágy után 

Áldás nem érkezik? 



Oh, adjatok nekem 

Jobb álmot, istenek, 

Vagy sírom zártaig 

Meg nem pihenhetek. 

