


" Hát csak az él -e soká, ki után a sírba lenézni 

Lelke haragjában nem szeret a hazafi? 

Hát csak a hitványnak van -e adva tenyészni gyönyörben 

Századig, és sanyarún elhal az érdem előbb ?" 

Így kérdők az eget, hogy holtod hírszava fölvert 

S házad búja között gyász vala gondolatunk. 

A nyájas szivet, a jó kedvet halva találtuk 

Mert te, vidámságnak lantosa! halva valál. 

Hasztalanúl bús záraidon vítt bánakodásunk: 

Honnunknak többé vissza nem adnak azok. 

Társtalan a fekete földben nyugodandol ezentúl, 

S néma halál hallgat szózatos ajkaidon. 

De te nem oly voltál, hogy örökre feledt hamuvá légy, 

Életed a vízként nem vala puszta folyam. 

Míg nyugaton fennáll a Kúma-vidéki magyar vér, 

S hármas bérci fölött ősneve írva leend, 

Tán eljő kora, hol szabadabb lesz lenni magyarnak, 

S százados álmaiból nemzetisége kitör. 

Akkor az élten túl lengő árnyékod örűljön: 

A haza, hívei közt, téged is emlegetend. 

