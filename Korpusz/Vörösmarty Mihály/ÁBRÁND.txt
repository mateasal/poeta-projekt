


Szerelmedért 

Feldúlnám eszemet 

És annak minden gondolatját, 

S képzelmim édes tartományát; 

Eltépném lelkemet 

Szerelmedért. 



Szerelmedért 

Fa lennék bérc fején, 

Felölteném zöld lombozatját, 

Eltűrném villám s vész haragját, 

S meghalnék minden év telén 

Szerelmedért. 



Szerelmedért 

Lennék bérc-nyomta kő, 

Ott égnék földalatti lánggal, 

Kihalhatatlan fájdalommal, 

És némán szenvedő, 

Szerelmedért. 



Szerelmedért 

Eltépett lelkemet 

Istentől újra visszakérném, 

Dicsőbb erénnyel ékesítném 

S örömmel nyújtanám neked 

Szerelmedért! 

