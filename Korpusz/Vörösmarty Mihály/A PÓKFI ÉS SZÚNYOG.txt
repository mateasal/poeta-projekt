


A pókfi hálót szőtt magának a falon. 

Körűle büszkén repkedett egy cincogó, 

S csufolta a szorgalmas állat kis müvét; 

Mivel belőle néhány gyenge szálakat 

Kitéphetett. S már gondolá, hogy ő egész 

Hálókat is fog eltapodni gőgösen. 

Így új erőt vesz, csattogatja szárnyait, 

És majd középig tolja döntő mellvasát. 

De ott akadt: kicsiny párája nem birá 

A nagy vitának tetteit, s midőn kevés 

Váratra ismét hánykolódván még szorosb 

Bilincsbe jutna, ím rohanva és sebes 

Vágtatva jött már a hatalmas gyilkoló. 

Ekkor letörlé könnyét, s mintha itt dicsőn 

Lelné halálát, így beszélt: te vérszopó, 

Jer csak, kötözd le jobban hősi testemet: 

A jó ügyért kiveszni nem csekély dolog. 

A pók kacagva mond: tudom, mi szent valál, 

Csak vérszopónak vére kedves ételem. 

S ím foglya meggebedve dől el szálain. 



O emberekből vért szivó gaz emberek, 

Hol, hol találok néktek ilyen pókokat? 

