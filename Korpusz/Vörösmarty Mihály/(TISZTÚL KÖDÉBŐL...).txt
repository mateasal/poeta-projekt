


Tisztúl ködéből gyakran hanyatlani 

Készűlt Hazánknak bús ége, elvonúl 

A kormos éj vak sátorával 

S hátra siet vadon udvarába. 



Már nagy Királyink hajdani százakon 

Kezdék Hazánkat fényre deríteni, 

De, jaj! pirúló hajnalára 

Visszaborúlt az irígy setétség. 



A vad pogányok, a haza pártosi, 

Szomszéd vidékek népei álnokúl 

Ősinkre csapván vég veszéllyel 

Rettegeték szomorú határit. 



De mindenek közt Hősei szűntelen 

Villongva védék, nyúgtalanúl ugyan, 

De ám erősen mennydörögve 

Álla, s merőn örök oszlopánál. 



Most béke nyúgszik térein, a gonosz 

Hadak kitűntek, öszve sereglenek 

Magyar dalokkal Pindus ormán 

A kiderűlt napokat köszöntő 



Músák! - Imígy jut minden az ég alatt 

A fő dicsőség polcira, emberi 

Rendeltetésünk: sok veszélyből 

Szállni utobb nyugovó határra. 

