


Ötödször: ő volt, aki lábait 

Kirakta a gyülésnek asztalán, 

Mintegy jelentve, hogy lábával is 

Tud annyit, mint a többiek fejökkel. 



Csak azt szeretném tudni... 



Negyedszer: ő volt, aki vítatá, hogy... 



Nem foghatom meg... 



Ő volt, aki bölcsen megmutatta, hogy 

Nem minden ember, ember. 



Csak azt kivánnám tudni, vajjon én is 

Olyan nem-emberféle vagyok -e? 

Mert már, ha nem vagyunk mind emberek, 

Alig hiszem, hogy én is az vagyok. 



Oh ő nagy ember! 



Ember is, nagy is! 

De légyen úgy, én inkább nem leszek 

Ember, csak ő oly, szörnyü nagy legyen. 



S mig így beszéltek a nyilt ablakon, 

Látatlan kézből, mint egy-egy terítő 

Oly óriás újságok hulltanak, 

Elállt a szó a két bölcs ajakán. 

S az ösztövérebb már nyelé mohón 

A csalfa hírek zagyvalékait. 

Tapasztalt szemmel mind a főbbeket 

S az érdekesbet válogatva ki. 

De a pohos, mint gőböly a mezőn, 

Legelve mászott a nehéz betűkön, 

S nem válogatva jót és érdekest, 

Mi csak szemével összetalálkozék, 

Tücsköt-bogárt mind összeolvasott, 

Míg végre buzgósága elnyomá, 

S dacára Pedro s Miguel hadának, 

Kik egymást még javában öldösék, 

S dacára minden Jackson s Ibrahímnak 

Hallatta vastag horkantásait, 

Egyszersmind megmutatva, hogy halál 

S álom között, bár testvér-gyermekek, 

Csak fül szerint is szörnyü a különség. 

