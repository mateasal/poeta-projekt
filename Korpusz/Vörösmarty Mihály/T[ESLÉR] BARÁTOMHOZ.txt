


Miként nyugatnak gyenge fuvalma, mely 

Lebbenve kél a vad hegyek öbliből, 

S lassú nyögéssel zúgja végig 

Gallyasodó ligetünk vidékét, 



Titkon sohajtod bánatodat te is. 

Fojtott keserv zeng bús ajakid közűl: 

A tűrhetetlen veszteséget 

Sínli szived, s töredezve vérzik. 



Sérelmeidnek nem tudom én okát; 

De részvevéssel hallom az ily panaszt 

Mert én is oh - és hányan érzik! - 

Érezem a keserű nap átkát. 



Szépen virít zöld ágakon a virág; 

De törzsökének keblibe hull hamar, 

Mig végre ezt is sírba dönti 

A lecsapó zivatar nyomása. 



T [ eslér ]! im ígyen változik életünk, 

Hamar lehervad a kis örömvirág: 

Temessük a tört szívbe, ah majd, 

Megszakad az valahára s nyugszik. 



Így ír barátod, kit ha talán feléd 

Vezet korának szétlebegő szele: 

Olvashatod bágyadt szeméből 

Hasztalanúl epedő szerelmét, 



S más szenvedések szembetünő jelét. 

De tűrni tud már: nyugva tekinti a 

Napnak borultát, nyugva várja 

Felleg alól kitörő világát. 

