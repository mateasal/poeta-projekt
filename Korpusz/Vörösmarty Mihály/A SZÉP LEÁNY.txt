


Hó, vagy hab, vagy csillag rémlik 

Ott a völgy ölén? 

Nem, nem, más az: amit véltem, 

Csalfa tűnemény. 



Hónak, habnak, és csillagnak 

Nincs fodor haja: 

Szép lány fürdik a patakban 

S a szép lány haja. 



Mily csábító mozdulattal 

Hajtja meg fejét, 

Kis virágot tart kezében, 

Parti növevényt. 



Játszva súg a szél fülébe 

Kedves titkokat, 

Játszadozva hajt fejére 

Rezgő ágakat. 



Ág ha volnék, meghajolnék 

Én is szívesen, 

A szellővel rálehelnék 

Titkon, édesen. 



Gyenge tagjait csókdossák 

Fürge halfiak; 

Rá bámúlva meg-megáll és 

Nem zúg a patak. 



Hajh! magam is beh megállnék, 

Volnék csak patak! 

Vagy bár köztetek lebegnék, 

Boldog halfiak! 



Kis hal lenni meg nem szűnném, 

Míg ő ott mulat, 

Csókkal élnék, csókban lelném 

Szép halálomat. 



Vagy mi ez? Hah hogy szemeim 

Így megcsaltanak! 

Hozzá képest, ami szépnek 

Látszott, holt alak. 



S mennyivel szebb más élőknél 

Árnyék képzete: 

Annyival szebb árnyékánál 

Élő termete. 



Mert csak képe termetének 

És árnyéka az, 

Mely a vízben habnövésű 

Lányként hajladoz. 



Ott a parton andalogva 

Fenn áll szebb maga: 

Ő a szívnek, szerelemnek 

Tündér csillaga. 

