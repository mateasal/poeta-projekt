


Hol népes ház-sorok 

Jegyzé az útakat, 

Most vad moraj között 

Fut gyilkos áradat. 



Rémséges jaj kiált 

Ingó falak megől; 

Rémesb a hallgatás, 

Midőn a ház bedől; 



S omlott házak felett, 

Élők - s halottakon 

Örvényesen kereng 

S zúdúl el hab habon. 



" Ki ment meg engemet 

Kórt, aggot és szegényt? 

Mindenre ami szent, 

Oh ember, hozz segélyt !" 



A fennmaradt kövön 

Így esd egy női hang, 

S bajhirdetőn visít, 

Mint vészben a harang. 



S im sajka jő s rohan 

Az áradat taván; 

De aki rajta űl, 

Embertelen zsivány. 



Nem emberélet az, 

Miért ő eveze: 

Tiltott vagyont keres 

Szentségtörő keze. 



S szivetlenűl az agg 

Nő mellett elsuhan; 

Mert egy batkát nem ér 

Mind, ami rajta van. 



És több hajó kereng 

Az ingó fal körűl; 

De a szegény anya 

Ott áll mentetlenűl. 



Ez pénzét, az magát 

Jövének menteni; 

Van aki kedveseit 

Aggódva keresi; 



S ki csak mulatni jár 

A köz veszély felett: 

Az óni rá nem ér 

Egy hitvány életet. 



S mindig dühösb az ár, 

S a bágyadt nő előtt 

Száz örvény tátogat 

Alásodorni őt. 



Még jő s megyen hajó; 

De ő már nem kiált: 

Tűr s várni láttatik 

A borzasztó halált. 



" Ki él még itt ?" riad 

Most egy hajós közel, 

Sajkája telve bár 

Menekvők terhivel. 



S még jókor érkezik; 

A féltett kőfal áll, 

S kihalt remény után 

A nő hajóra száll. 



A sajka partot ér, 

S a megmentett sereg 

A bátor férfinak 

Hálás bucsút rebeg. 



Csak a szegény beteg 

Agg nő nem távozik, 

S elfúladt kebliből 

Sohajtás hallatik. 



" Itt jó anyám, neked 

E kisded adomány, 

Pénz s egy falat kenyér; 

Többet várj ég után. 



Nekem nagy útaim 

Vannak még szerteszét: 

Ezreknek élete 

Kiált hajót, segélyt." 



Szól s menne a hajós, 

De a hölgy, kit hozott, 

Tündér tekintetű 

Asszonnyá változott. 



Arcán redők helyett 

Ifjú kellem virúl; 

Szépsége bájoló 

Leírhatatlanúl. 



Szebb, mint a szerelem, 

Barátságnál hivebb, 

Mindennél, ami kéj, 

Látása kedvesebb. 



S az elbámult hajós 

Hall édes hangokat, 

Minőket emberajk, 

Sem zenemű nem ad. 



" Ha minden elhagyand, 

Igy szól az égi nő: 

Az ember és világ, 

Barát és szerető; 



Ha hozzád mostohák 

Szerencse és ipar; 

S hű fáradásidért 

Rágalmak nyelve mar: 



Emlékezzél reám 

Sorsodnak éjjelén: 

Önérzeted vagyok, 

Nevem Jótétemény." 



Rendűlt kebellel a 

Bátor hajós eláll 

Ez égi látomány 

Magas csodáinál. 



Őt minden elhagyá, 

Az ember, a világ; 

Csaknem maga maradt, 

Mint téli fán az ág. 



Sorvasztók napjai, 

S kietlen álmait 

Gyógyszer nem űzi el, 

Nem orvosolja hit. 



De az nem tartja őt; 

Megy a szép vágy után, 

S még soknak élete 

Menik meg csolnakán. 



S ha néha mardosóbb 

Fájdalma visszasír, 

S a földön ellene 

Nincs menedék, sem ír: 



Lelkének a dicső 

Hölgy képe feltünik, 

S szűz arca bájain 

Fájdalma megtörik. 

