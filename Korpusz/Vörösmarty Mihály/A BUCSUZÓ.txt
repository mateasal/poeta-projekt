


Mint kit a halál hatalma 

E világból elszakajt, 

S ösmeretlen sors elébe 

Messze választ, messze hajt: 

Úgy megyek ki most körödből 

Lelkem elhalván bele, 

Fájdalomnak és örömnek 

Kínos édes lakhelye! 



Ámbár most csak fájdalomnak, 

Nem örömnek helye vagy, 

S benned jó reményem semmi, 

Veszteségem súlya nagy, 

Mégis összetört lelkemnek 

Elfojtott nyögésivel 

Tőled gyászban és keservben 

Szívszakadva megyek el. 



Oh itt keltek, itt szövődtek 

Életem reményei, 

Itt repestek, itt enyésztek 

Tarka álomképei. 

Őket egy szem villanása 

Alkotá és nevelé, 

S ismét egy szem fordulása 

Összedúlá, temeté. 



A tiéd, szelíd leányka, 

Bájt sugárzó szép szemed 

Volt az, melynek változásán 

Lelkem testem így eped. 

Gondolád -e, hogy ha édes 

Hódolással rám tekintsz, 

Mennyet, poklot nyitsz szivembe, 

Melynek vége-hossza nincs? 



Mennyet a magas boldogság 

Minden fellengésivel, 

Poklot a kín, átok, ínség 

Szemfogó mélységivel? 

Gondolád -e, hogy mosolygó 

Ajkaidnak hangjai, 

És enyelgő, édesítő 

Tetteidnek bájai 



Nem hatóbbak nem nyomosbak, 

Mint szelek fuvalmai, 

Melyeket ha már megúntál, 

El lehet fordítani? 

Nem tudád -e, hogy minden kis 

Hajlandóság s kegy jele, 

Melyet adtál, bűnné lesz, ha 

Visszaandalogsz vele? 



Nem tudád; mint zöld mezőben 

Könnyen élő szép madár, 

Mely után a kis fiúnak 

Szíve, szeme, lába jár, 

Egy bokortól más bokorhoz 

Fut, forgódik, meg-megáll, 

És ha űzőjét kicsalta 

Énekelve tovaszáll: 



Úgy jövének enyelegve 

Könnyű pillantásaid, 

És kicsalták rejtekéből 

Szívem égő vágyait: 

A reménynek és kétségnek 

Fájdalmát és örömét, 

A gyönyörnek, gyötrelemnek 

Áldó, féltő szellemét. 



Mégis mind ez érzelemben, 

Szép szemednek fényinél 

Boldogabb is, gazdagabb is, 

Mint ki kincsben, hírben él, 

Vígan lejtve, gondfelejtve 

Bujdosám a ligetet, 

S áldást hangzó énekimtől 

Zengett nyúgat és kelet. 



Most mint a vad rengetegben 

Áll a gyermek egyedűl, 

Akkép állok elhagyatva 

Szép szemednek fényitűl: 

Láthatárom éjfél, s benne 

Elmém kedves képei 

Óriási rémmé nyúlván 

Lettek ijedelmei. 



Elszokám már a világtól, 

Mély homály az én napom, 

Bús setétség s elhagyottság 

Éjszakám és hajnalom. 

Mint egy égre nőtt vadas bérc 

Űl a bánat lelkemen, 

Bár szaladjak, bár pihenjek, 

Súlya ott nyom szűntelen. 



Fáj, ha benne háborognak 

A szív tépő vadai; 

Fáj, ha őket ostromolják 

A tüz-elme nyilai. 

Mégis a föld nem szakad le, 

Merre hordom terhemet, 

A magas menny nem borít el: 

El kell vinnem részemet. 



Elviszem! de mért, ah mért itt 

Nem találok temetőt, 

Itt, hol sírtam, és örűltem, 

Hol vesztemre láttam őt? 

Máshol fájni fog testemnek 

Még a föld is, mely temet; 

Ah de menni kell - leányka! 

Áldjon isten tégedet. 

