


Fájdalmasan folyt sok napom ifjuság 

Szép kezdetében bús szerelem miatt, 

Örömtelen foly alkonyában 

A szerelem lobogása nélkül. 



Elhűlve bolygok zöld tavasz ékein, 

Nincs annyi lelkem mint egy az ágakon 

Repkedve játszó kis madárnak, 

Mely rövid álmairól danolgat; 



És híja társát, csalja szerelmesen 

S minden kicsin toll rajta örűl, keserg: 

Én a telek vad pusztaságát 

S hordozom a jegeket szivemben. 



Oh ifjukornak bíboros istene! 

Még nincs -e tiltva visszamosolyganom, 

S tündér szerelmek rózsaberkén 

Szednem az égi gyönyör virágit? 



Oh add meg ismét a zokogó panaszt, 

A fájdalomnak kínait, édeit, 

Adj egy sohajtást - s életemmel 

Hagyd lobogó tüze közt enyészni. 

