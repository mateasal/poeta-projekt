


" Isten hozzád, büszke város, 

Roppant kőhalom! 

Isten hozzád, falaid közt 

Már nem nyughatom. 



Mely után oly hőn sovárgék, 

Láttam fényedet, 

Lepke szárnyon elvigadtam 

Örömeidet. 



Kerted annyi bájvirága, 

Tündér szépeid, 

Már nem vonnak, s rövid napod, 

Rövid éjeid. 



Nincs szememnek mulatása 

Változásidon, 

Nincs szivemnek gerjedelme 

Csillogásidon. 



Távol, halmon és vizen túl 

Róna közepén 

Áll egy kis lak, Emma háza: 

Oda vágyok én. 



Ott busong az elhagyott lány, 

S oly hű kebele; 

A hűség arany betűkkel 

Írva van bele. 



Szép is, jó is, és szeret is 

S rám epedve vár, 

E kemény, e hittelen szív 

Megtagadta bár." 



Így tünődik Dálnok Endre 

S útat messze vált, 

Elhagy fényt és társaságot 

S zengő palotát. 



Egyedűl megy, és alatta 

Gyors alföldi mén 

Vág csikorgó hosszu pályát 

A tél mezején. 



Víg falúknál, víg lakóknál 

Mégyen úta el; 

Nem mulathat, tova száguld 

Gerjedelmivel. 



Ifjak híják, szép leányzó 

Várja s hő kebel; 

Nem mulathat, tova száguld 

Szép reményivel. 



Mintha hátrahagyni vágyna 

Önnön lételét, 

A világot és a földet 

S minden örömét: 



Oly szilajon, oly elszántan, 

Oly bőszűlve fut 

Hóvilágnál, holdvilágnál, 

Míg egy síkra jut. 



És a síkon pusztaság van, 

Hó és pusztaság, 

Csendes hajlék közepette, 

Benne mécsvilág. 



De sem tőle; sem hozzája 

Nem vezérel nyom: 

El van hagyva, eltemetve 

Mint a fájdalom. 



Sóhajt Endre, és az éjfél 

Tompán visszazeng, 

Félelemtől és reménytől 

Aggó szíve reng. 



Ott van, hallgat, és nem hall szót, 

Néz, és senki sincs; 

S nyílik - máskor annyi kéjre! - 

A megért kilincs. 



Benn merengő nyúgalomban 

Egy leányka űl, 

Könyökére hajlott fejjel, 

Búsan, egyedűl. 



Vállain elomladozva 

Szög hajfodrai, 

Haloványan elpirúlva 

Gyenge arcai. 



S nyugvó tenger van szemében, 

Mely egekre néz, 

Melyet dúlni már nem látszik 

Semmi földi vész, 



Melyben a múlt és jövendő 

Álmát tűkrözi 

S azt öröm, bú harmatgyöngye 

Már nem öntözi. 



S mintha épen most vonná fel 

Álma fátyolát, 

Föltekint, s az ifju benne 

Látja Emmáját. 



S szól: "Ah Emma! csak magad vagy ?" 

S a lány nem felel. 

" Emma, Emma, hát nem ösmersz? " 

S a lány nem felel. 



" Emma, Emma! messze útról 

Érted jöttem el, 

Elhagyám a nagy világot 

S érted hagytam el; 



Emma, Emma! megbocsátasz, 

Angyal, úgy -e meg? 

A megtérőt Emma szíve 

Nem tagadja meg ?" 



S mint szoká, ölébe voná 

Endre kedvesét, 

Csókjai közt lángajakkal 

Tenné esküjét; 



De szemében a leánynak 

Tiltó tűz ragyog, 

Mondhatatlan, mely velőkön 

S lelken átlobog; 



Mely reményt és bátorságot 

S vágyakat megöl 

S a halált és sírba néző 

Bút támasztja föl. 



" Ah ha el vagy szánva s nálad 

Nem lehet hazám, 

Szólj csak egy szót, és ne nézz ily 

Lélekölve rám! 



Ez nem engem, egy világot 

Tenne semmivé: 

Ah ne vess ily rémszemet rám, 

Ez nem Emmié." 



" Dálnok" - így szól, a leányka 

Lassan, rémesen 

Fölkel, nagy bú súlyaival 

A szép termeten. 



S mint rózsával temetett sír, 

Nyílnak ajkai, 

Vaskebelt is megrendítők 

Rezgő hangjai: 



" Késő! késő! Dálnok úrfi, 

Elmulók korát; 

Nem hű az, ki várni hagyja 

Hű menyasszonyát. 



Várva láttam a tavasznak 

Nyíló kellemét, 

Várva a nyárt és az ősznek 

Hulló levelét. 



Most lakásom hideg és szűk, 

Szűk és szomorú, 

Benne éj van, és fölötte 

Téli koszorú. 



Van -e kedved ily tanyához? 

Vagy bár lásd magad." 

S egy koporsót tár ki karja 

Szemfödél alatt. 



És azonban sűlyed a ház, 

Mély sírrá leszen; 

Minden szellem éj felén túl 

Alszik csendesen. 



A kis háznak sűlyedtével 

Elhúny a világ, 

S éj van messze a nagy síkon, 

S hó és pusztaság. 



De középen féltemetve 

Áll egy kis kereszt, 

Rózsaszínű lobogója 

Rajta lengedez. 



Fejcsüggedten a sebes mén 

Kötve tombol ott: 

Dálnok a sír kebelében 

Halva maradott. 

