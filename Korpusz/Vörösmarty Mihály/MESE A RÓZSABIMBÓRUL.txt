


" Nyílj ki, nyílj ki, rózsabimbó, 

Nincsen már tél, elment a hó: 

Nyílj ki rózsaszál. 

Szíjak csókot ajkaidról, 

Részegüljek illatodtól: 

Érjen bár halál. 

Egy parányi perc az éltem, 

És ha nálad kéjben éltem, 

Kurta vígaság: 

Meghalok nagy örömemben, 

Meg, ha nem szeretsz, keservben: 

Nyílj ki szép virág." 

" Csak élj, te csapodár; 

Ismerlek rosz madár. 

Nem vagy te pinty, nem vagy te cinke, 

Bár könnyü vagy s nagyon picinke. 

Te mézes mázos lepke vagy, 

És hitszegésid híre szörnyü nagy. 

Arannyal hintvék szárnyaid, 

De alattok nincs egy szikra hit. 

Virágról elreppensz virágra, 

S maradnak tőled árvaságra. 

Megnyílnom nem szabad neked: 

Vidd el tovább csalárd szerelmedet." 

Igy szólt a lepke és a rózsaszál 

Egy kis patak zengő hulláminál. 



S hogy zöldült a haraszt, 

Szomjúzván a tavaszt, 

Kijött a méh: 

Elnézdelé 

Hol van virág, hol van levél, 

S leszállt a naptól enyhe dél. 

És minden oly derűlt vala 

Az új napon; 

Döngött a kisded méh dala 

Lassúdadon. 

Üdvözle fűt, fát, réteket, 

Minden határt, 

S a lég örömben reszketett 

Amerre járt. 

" Mi lény? mi hang? 

Mi lassú szózat reszket át a légen, 

Oly andalító, oly tünékeny? 

Ki az, ki itt barang? 

Ellenség, jó barát vagy -e? 

Reszkessek -e? örűljek -e ?" 

Leszállt a méh 

Egy ág fölé, 

A rózsabimbó ellenébe; 

Megringatá magát a kis galyon, 

Kiváncsian hajlott elébe 

S így szólt kisértő hangokon: 

" Kis virágom, szép virágom rózsaszál, 

Mit vétettem, hogy előlem elbuvál? 

És itt hagysz a szép tavaszban 

Kínos-egyedűl, 

Éhen, szomjan, fáradottan, 

Szeretetlenűl! 

Oh nyílj ki gyenge rózsa, 

Nyisd meg szűz kebledet, 

Bocsásd a szomjuzóra 

Mézes lehelleted. 



Ha mézedet csak egyszer ízelhetném, 

Illatba szálló lelked érinthetném, 

Éltemben szomjuságot 

Többé nem érzenék; 

Mézeddel egy világot 

Megédesítenék." 

" Ah kicsi méh, 

Oly szomju s éh 

S oly fáradott vagy 

És még szerelmes is, 

Hogy szinte lelked elhagy, 

Te kis hamis. 

Ez ám csak a keserves ének! 

Oly éhen lenni, 

Úgy szeretni, 

Ez már csak sok baj egy legénynek. 

Jer méhikém, enyhűlj e harmaton, 

Mely itt remeg koránzöld ágamon. 

Az ég adá, a nap nem vette el, 

Neked hagyók, hogy szomjad oltsa el. 

De mézet, méhikém, nem adhatok; 

Sem keblet én neked nem nyithatok: 

Feldúlnád mézért keblemet, 

S hervadni hagynál engemet." 

Ivott a méh 

S megrészegűlt 

A harmat szellemétől. 

Nem tűrheté, 

Hogy így megszégyenűlt 

A rózsa kellemétől. 

Féltés, harag gyújták föl szellemét, 

És hallatott ily rémítő beszéd: 

" Várj, meglakolsz még, csalfa, dölyfödért; 

Bátor szivünk ily játékhoz nem ért. 

Piros vagy most, te kis kacérkodó: 

Ijedtedben halvány léssz, mint a hó. 

Ezren fogunk megvíni kebleden; 

Ha kéjt nem enged, temetőnk legyen." 



És a méh távozék, 

Mérgében sírva tört a légen át. 

Megismerék 

Hangjának erejétől, 

Mely jött szivének belsejéből, 

A méznek és gyiloknak bogarát. 

Kitért előle légy - és lepke had, 

S amerre szállt, a pók is megszaladt; 

De reszketett a rózsa kebele, 

Vad borzadással s rémséggel tele. 

S szellőt küldött az ég; 

Szelíd nyomán tündéri zaj 

Emelkedék, 

Mint egy sohaj, 

Melyet sohajtott kéj és fájdalom, 

Kebel, mit édes kínnak terhe nyom. 

És e sohajban vágy volt és remény, 

Mit kötve tartnak balsors, vagy erény, 

És e sohajban rejtezett vihar, 

Mit évek árnya még most eltakar: 

Vak szenvedélyharc, mely sírhoz vezet, 

Vagy elvesz észt, szivet, becsűletet. 

De e vihar megengesztelve lőn 

Könytől s imától, melyet anya tőn, 

Ki síron túl kiterjesztvén kezét, 

Megáldja élő árva gyermekét. 

És e szellő, bár vésznek magva volt, 

Mint egy sohajba fojtott súgalom, 

A rózsaszál körűl hőn összefolyt 

S elaltatá varázsos hangokon. 

A rózsa mély szenderbe költözött, 

És mondhatatlan édes álma jött, 

Édesb a mennynél, tisztább mint a kéj 

S a szerelem, bár ennek titka mély. 

" Csak szenderedjél gyönge kis virág, 

Neked még durva, zordon e világ; 

Kifejlenél, a dér megsértene, 

Idő előtt hervadnod kellene. 

Csak szenderegj, míg egy szebb kikelet 

Elűzi végkép a bántó telet. 

Midőn a napnak engedend a föld; 

És áthevűl és lészen ifju, zöld. 

Midőn előjön a kis csalogány, 

S édes dalától fölzeng a magány. 

Ébredj te is, ha meghallandod azt, 

S egész kebellel szídd be a tavaszt." 

