


Szép Etelka, kit szivembe 

Nem mulólag vettelek be, 

Kit nem csalfa gondolattal, 

Nem, sebes lángindulattal 

Vesztemig kedveltelek, 

Szép Etelka, halld utolszor, 

Amit sóhajt e csekély sor: 

Légy áldott! isten veled! 

Nem szerelmet kérek, ó már 

Vége annak, más dolog vár, 

Búcsut venni rettegek. 

Annak, aki évek olta 

Várt, remélt, s hogy ez megcsalta 

Kínos édes szenvedéssel, 

Hasztalan hű érezéssel 

Mégis érted, érted ég, 

Búcsut venni szabad annak, 

Mindenek ha elmaradnak, 

Búcsut venni nem tilos. 

Inkább válnám életemtől, 

Elszakadnék en szivemtől, 

Poklot érted megkerülném, 

Minden jómat eltemetném 

Inkább, mint elhagyjalak. 

Mégis el kell mennem immár, 

Kedvedet nem lelhetem már, 

Haldokol reményem is. 

Isten hát veled szerelmem! 

Légy te boldog énhelyettem, 

Boldogabb mint én valék. 

Szép szemednek szép sugárán 

Jó szivednek gyenge halmán 

Bánatok ne üljenek. 

Mint kis parton szép virágszál 

Csínosan terűlt gyöpön áll, 

Hol fejét a harmat árja 

Kis tövét futó hab járja; 

Szellő játszik fürteivel, 

Szép verőfény kebelével, 

Akkép folyjon életed. 

A vidámság, boldog érzés 

Közt ne lepjen gyászos végzés, 

Bút ne szűljön örömed. 

Én ki látom a jövendőt, 

Érzem a búban veszendőt, 

Elfogadom sorsomat, 

S majd ha élni már meguntam, 

Halni mégis nem kivántam 

S élni, halni nem tudok, 

És nem érdemlett bajomban, 

Gyógyíthatlan bánatomban 

Elvadulva bujdosom, 

Az lesz édes gondolatom, 

Ha szivemből kívánhatom, 

Hogy kit oly heven szerettem, 

Százszor boldog légy helyettem. 

Boldogabb, mint én valék. 

