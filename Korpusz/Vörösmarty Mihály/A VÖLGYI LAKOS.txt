


" Zöld fürtözettel 

Feszül az égnek 

A hegy tövéből 

Egy hársfasor. 



Alóla lassan 

Zuhogva csermely 

Szakad siralmas 

Lakom felé; 



Ott nyugszik ottan 

Kél hajnalarcu 

Tündér alakban 

Vezér tüzem, 



A szöghajú lány; 

Szép, mint kelő nap, 

S mint a lenyugvó 

Olyan szelíd. 



De mit tünődöm? 

Nem tudja, vagy tán 

Ha tudja, nem szán, 

Hogy szenvedek. 



Ah a futó szél 

Elkapja szómat, 

A hab könnyűmet - 

De nem felé. 



Nem jut fülébe 

Keservem hangja, 

Nem ér szivéhez, 

Nyögő szivem." 



Ekkép panaszlá 

Bús andalogva 

A völgy lakója 

Gyötrelmeit. 



S haj! a futó szél 

Elkapta hangját, 

A hab könyűit, 

De más felé. 



A csermely árját 

Tenger nyelé be, 

A szél fuvalmát 

Zugó vihar; 



S most sírja mellett. 

Bús zöngelemmel 

Szél és patakzaj 

Sohajtanak. 

