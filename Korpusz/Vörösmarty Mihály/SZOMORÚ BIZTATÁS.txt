


Vesztedre mégy -e ily örömest? vagy a 

Tündér reménység biztata újolag? 

Oh, annyiszor megcsalt ez immár 

S búslakodást hagya tört szivedben. 



Csak menj, ha nyersz, nincs embere boldogabb 

A nagy világnak mint te; ha vesztesz, ah 

Akkor kiállta szíved a bajt 

S aggodalom nem emészti többé. 



S a mindeneknél oly iszonyú halál 

Vázképivel nem lesz iszonyú neked: 

Ohajtva dőlsz rá, míglen élted 

Lángja hideg kebelén elalszik. 



Csak menj, különben sincs napodon öröm, 

Kétség remény közt ingadoz életed: 

Ez biztat és csal; az dühödten 

Dúlja szorúlt kebeled nyugalmát. 

