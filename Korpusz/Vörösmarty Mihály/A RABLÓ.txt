


Vitorlaszárnyakon 

A sajka elröpült; 

A sajkán gazdagon 

Ékes menyasszony ült. 



Menyasszony, ifjú s szép, 

De vőlegénytelen, 

Orozva vitte őt 

Rabló vad tengeren. 



A rabló szótalan 

És zordon férfi volt, 

Csak nem, midőn a bús 

Fogoly felé hajolt; 



Szelíd és csapodár 

Ohajta lenni ott; 

De látszék rajta, hogy 

Bár kért, akarhatott. 



S szilaj fájdalmiban 

Borzadva kebele, 

Az elszánt ifju hölgy 

Átokkal felele: 



" A tenger habjai 

Nyeljék el fejedet, 

Rabló, ki rám vetéd 

Átkoztam kezedet. 



A tenger szörnyei 

Tépjék el testemet, 

Ha nálad valaha 

Felejtem férjemet." 



S a parton, mely felé 

A gyors hajó repült, 

A halvány homokon 

Két játszó gyermek ült. 



Csigákból hallgaták 

Tenger zugásait; 

A rabló megörült 

Így lelni fiait. 



" Apám !" kiáltanak 

Szemlélve a hajót, 

" Hoztál kardot nekem 

S édes piros bolyót? 



Hoztál -e büszke mént 

És mézes kenyeret, 

Zengő arany madárt, 

És cifra szekeret ?" 



" Asszonyt, egy ifju nőt 

Hoztam közétek im; 

Kérjétek őt anyúl, 

Kis árva gyermekim. 



Kérjétek, ápoló 

Hogy légyen ahelyett, 

Ki föld alatt korán 

Lelt gyászos lakhelyet." 



S a fürge két fiú 

Most föltekintenek; 

De a rég várt anyán 

Nem jóra sejtenek. 



És súgva szól egyik: 

" Apám! a hölgy beteg; 

Nézd, arca halovány 

És tagja reszketeg. 



S keserve a beteg 

Csigának drága gyöngy: 

Anyánk szemében is, 

Nézd, fagyva áll a köny." 



Kietlen szomorúk 

A hölgynek napjai, 

Rémséggel iszonyúk 

Éjének álmai. 



Csak gyilka űzheti 

Rablója ostromát, 

Ki kérni megszünék 

S erőszakosra vált. 



" Vagy tőlem hű s örök 

Szerelmet elfogadsz, 

Vagy nálam zordonabb 

Gazdának kezet adsz. 



Hazádtól távolabb 

Téríthetetlenűl, 

Áron bocsátlak el 

Vad úrnak örökűl." 



Haraggal így beszél 

A zordon, s vízen át 

Folytatni távozék 

Embervadászatát. 



Egy kis sziget fokán 

A rabló háza van, 

Magas sziklák alatt 

Sugár fák árnyiban; 



Álmokba ringatott 

Szél s hab zugásinál, 

De fel-felriadó, 

Ha szél s hab víni száll; 



Előtte a vizek 

Végetlen árjai: 

Ah oly végetlenek 

A rabnő kínai. 



Ki adja vissza őt 

A szívnek, melyre vágy? 

Hajh dúlva s messze van 

A szűz menyasszonyágy! 



Ki oldja meg nehéz 

Sorsának láncait, 

S a még sulyosbakat, 

Jövője gondjait? 



A tenger sivatag, 

Halottan áll a part; 

Nem tudni, szép időt, 

Vagy vár -e zivatart? 



A csüllő sír, csapong 

A puszta habokon; 

A hölgy elszántan ül 

Egy lenge csolnakon. 



" Vagy élek, vagy lelem 

Habokban síromat, 

De visszaragadom 

Rablómtól magamat; 



Megváltom eltiport 

Szerelmem eskeit. 

Mindenható! vezesd 

A hűnek kezeit." 



Indúl, elmenne s ah 

Rendítő látomány! 

A két fiú szalad 

A távozó után. 



Kezét nyujtván egyik 

Eseng oly szívesen: 

" Vígy, oh vígy minket is, 

Sétálni tengeren. 



A tenger szép özön, 

Szellője lengeteg, 

Tündöklő habjai 

Oly lágyan rengenek." 



De könyben elborult 

Szemét a második 

A nőre szegezi, 

S ekkép rimánkodik: 



" Ne menj el, oh anya, 

Vagy vígy el engemet. 

Ki ád nekem, ha mégy, 

Jó szót és kenyeret ?" 



A megszánt két fiút 

A bús hölgy felszedi, 

Alig tudván miért, 

S mi végét érheti; 



Forgatva egyedűl 

Ön gondolatjait, 

Vágyának új utat 

A végtelenbe nyit. 



S a sajkát fölveszik 

Nagy tenger árjai: 

Nyom nélkül vesznek el 

Távolban útai. 



A tenger iszonyú, 

Ha mélyét fölveti, 

Midőn hullámait 

Vad szélvész kergeti, 



Ha feldúlt síkjain 

A barna zivatar 

Élőt s halottakat 

Éjével eltakar. 



Ki az, ki hál'adón 

A partot öleli? 

A parton tán honát 

S övéit fölleli? 



Ki az, ki úgy örűl 

Menthetni életét? 

Az éh tengerben az 

Nem hagyta mindenét. 



A rabló az, ki most 

A partra felköszönt, 

Alighogy elhagyá 

A gyilkoló özönt. 



Népet s kincset hozott 

Nejének dús jegyűl, 

Azt vélve, feledi 

Búját, ha kincse gyűl. 



A tenger elvevé 

A tenger-adta jót: 

Hullámsír temeti 

A kincset és hajót. 



De megvan, úgy hiszi, 

Legdrágább kincse még, 

A hölgy, kit semmi ár 

Megvenni nem elég; 



Megvannak gyermeki, 

Az édes két fiú - 

Hozzájok fut, rohan 

S enyhűl szivén a bú. 



Derűlten áll a part 

Nap enyhe sugarán; 

A tenger elsimul 

Lezúgott vész után; 



De tört hajó ül a 

Mosolygó partokon, 

Holtaknak teste úsz 

A tűkör habokon. 



S a rabló megleli 

Üdvének romjait, 

Holt-halvány testeket, 

A nőt és fiait. 



A sárga fürtöket 

Iszap keverte be; 

Iszappal éktelen 

A szép hölgy kebele. 



S ő ott áll, mint szobor, 

Merő fájdalmiban. 

Fájdalma oly rideg, 

És oly határtalan. 



Vadúl átnézdeli 

A messze levegőt; 

De sem tenger, sem ég, 

Sem föld nem szánja őt. 



Ott ég, mint tört hajó 

A tenger közepén, 

Kit villám gyújta meg 

Viharnak éjjelén. 



Jámbornak bajban írt 

A múlt emléke ad; 

Őt bűnök terhelik 

És gyilkos öntudat. 

