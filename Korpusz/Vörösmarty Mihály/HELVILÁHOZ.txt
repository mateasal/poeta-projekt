


Miért jelensz meg álmaimnak 

A déli tájak völgyiből? 

Oh lány, mosolygó ajkaiddal 

Miért jelensz meg álmaimnak, 

Ki tőlem ébren elhajolsz? - 

A legvidámabb hajnal arcidon, 

Szemedben a szép csillagok sugára, 

Ruháid ezüstös fellegek 

Az est fuvalmán ringadozva: 

Így jősz keservim éjjelén, 

Szebb, mint szerelmek asszonya, 

Nyájasb az égnél, a földnél kegyesb; 

Jősz, s rám hajolván karjaid, 

Rám tündökölvén tűzszemed, 

Elűzöd éjét bánatimnak, 

Apasztod árját könnyeimnek, 

S víggá varázslod éltemet. - 



De hol vagy? Ah csak álmaimnak 

Jelensz meg, eltűnsz álmaimmal 

A déli tájak völgyibe. 

Pirúlni látom a hajnalt, egén 

Ragyogni ékes csillagát; 

De Helvilát, az édes ajkút 

A szép egek szinén, a csillagok 

Sorában, a gyors fellegek közt, 

Ah nem találom, nem, sehol. 

Boríts el, álmok éjjele, 

Boríts el inkább engemet, 

S burkolj sötétes fátyolodba, 

S te jőj el égi kellemedben, 

Oh jőj megint el, kedvesem! 

És rám hajolván karjaid, 

Rám tündökölvén tűzszemed, 

Tedd végtelenné álmomat! 

