


Ha férfi lelkedet 

Egy hölgyre föltevéd, 

S az üdvösségedet 

Könnyelműn tépi szét; 

Hazug szemében hord mosolyt 

És átkozott könyűt, 

S míg az szivedbe vágyat olt, 

Ez égő sebet üt; 

Gondold meg és igyál: 

Örökké a világ sem áll; 

Eloszlik, mint a buborék, 

S marad, mint volt, a puszta lég. 



Ha, mint tenlelkeden, 

Függél barátodon, 

És nála titkaid: 

Becsűlet és a hon, 

S ő sima orgyilkos kezét 

Befúrja szívedig, 

Míg végre sorsod árulás 

Által megdöntetik; 

Gondold meg és igyál: 

Örökké a világ sem áll; 

Eloszlik, mint a buborék, 

S marad, mint volt, a puszta lég. 



Ha szent gondok között 

Fáradtál honodért, 

Vagy vészterhes csatán 

Ontottál érte vért, 

S az elcsábúltan megveti 

Hű buzgóságodat, 

S lesz aljas -, gyáva - és buták 

Kezében áldozat; 

Gondold meg és igyál: 

Örökké a világ sem áll; 

Eloszlik, mint a buborék, 

S marad, mint volt, a puszta lég. 



Ha fájó kebleden 

A gondok férge rág, 

S elhagytak hitlenűl 

Szerencse és világ, 

S az esdett hír, kéj s örömed 

Mind megmérgezve van, 

S remélni biztosabbakat 

Késő vagy hasztalan; 

Gondold meg és igyál: 

Örökké a világ sem áll; 

Eloszlik, mint a buborék, 

S marad, mint volt, a puszta lég. 



S ha bánat és a bor 

Agyadban frígyre lép, 

S lassanként földerűl 

Az életpuszta kép, 

Gondolj merészet és nagyot, 

És tedd rá éltedet: 

Nincs veszve bármi sors alatt 

Ki el nem csüggedett. 

Gondold meg és igyál: 

Örökké a világ sem áll; 

De amig áll, és amig él, 

Ront vagy javít, de nem henyél. 

