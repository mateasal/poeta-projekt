


Szállj le, szállj le, szép arany pillangó, 

Kebelemre szállj le, kis csapongó! 

A mezőnek én vagyok virága, 

Kikeletnek zsenge ifju ága. 

S égek érted belső fájdalommal, 

Mely szivemből könyet és fohászt csal. 

És fohászom illat a szelekben, 

Gyenge harmat a könyű szememben. 

Szállj le, szállj le, szép arany pillangó, 

Kebelemre szállj le, kis csapongó! 

Egy kis ég van a könyű csepjében, 

Lelkem száll az illat özönében. 

Jer, fürödjél e köny-ég árjában, 

Vagy szunyadj el illat mámorában. 

Szállj le, szállj le, szép arany pillangó, 

Kebelemre szállj le, kis csapongó! 

Egy rövid nap tüneménye létünk, 

Elmulik, míg örömet cseréltünk. 

Éljük át e kort egy pillanatban, 

Mely gyönyörtől s üdvtől halhatatlan. 

Jer, boríts el fényes szárnyaiddal, 

Szídd ki lelkem mézes ajkaiddal; 

És ha édes életed kifárad, 

Szemfedőd lesz hervadó virágod. 

