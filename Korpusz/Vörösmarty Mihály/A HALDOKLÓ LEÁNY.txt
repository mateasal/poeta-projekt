


Mért, könnyü lebel, 

Mért játszadozol te ölemben? 

A sárga level, 

Kit szárnyad emel, 

Nem zseng soha több kikeletben; 

Hamvadni fog az vadon út közepén; 

Bús pályaközépen ugy hamvadok én. 



Amely hitet ád 

A had fia, büszke, nem őrzi; 

Meghajtja lovát, 

Nem nézi nyomát, 

Bár azt hive tört szüve vérzi. 

Elvetve, magamban, erőm fogyatán, 

Ah merre bolyongjak az álnok után? 



Kelj, nyúgati szél! 

Sirhalmomi gyásznak elég jel 

A sárga levél, 

Kit szárnyra vevél: 

Azt tedd le poromra, s repűlj el. 

Légy mint harag és boszu-fútta vihar, 

Rontó, zajos és szilaj: érd be hamar. 



És majd ha megyen 

Szállongva virágra virágról, 

S a régi jegyen, 

Mint hűlt idegen, 

Nem gondol az eskü szaváról, 

Ezt zúgjad utána, mig el nem enyész: 

" Nézz vissza nyomodra, te büszke vitéz." 

