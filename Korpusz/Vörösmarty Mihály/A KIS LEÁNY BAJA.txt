


Isten a megmondhatója 

Mennyit szenvedek, 

Testi-lelki nyúgodalmam 

Mint eltüntenek. 

Nappal álom forr fejemben, 

Éjjel gond viraszt; 

El sem végzem, máris újra 

Kezdem a panaszt. 



A sohajtás tartja bennem 

Még az életet. 

Keblem a sok sóhajtástól 

Szinte megreped. 

Csak sovárgok, csak tünődöm, 

Nem tudom, miért? 

Mintha égnék s vágyakoznám 

Bírhatatlanért. 



Ah ha e sovár tünődés 

Tán a szerelem; 

Akkor jaj szegény leánynak, 

Akkor jaj nekem! 

Aki engem úgy szeressen, 

Élve, halva hív, 

Amint én szeretni tudnék, 

Nincs oly férfiszív. 

