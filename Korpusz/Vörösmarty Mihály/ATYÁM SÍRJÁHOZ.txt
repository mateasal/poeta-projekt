


Feléd borongnak, bús temető, komor 

S vad képzetekben éji keserveim; 

Feléd, hol elhúnyt jó atyámat 

Sír födi, és füzeid takarják. 



Oh, a kegyesség szendereg ott maga, 

Mely földet únván, a rokon égiek 

Csendébe visszatére, s engem 

Gyámtalanúl hagya itt epedni. 



De nem soká küzd, érzem előre is, 

Nem küzd sokáig bánatos életem: 

A baj lerontá napjaimnak 

Most fakadó örömét, nyugalmát. 



Oh nincsen ott baj, hol te mulatsz, atyám, 

Nincs üldözésben fáradozó irígy. 

Békén mulass, míg nem sokára 

Bús fiad is lerogyand porodhoz. 

