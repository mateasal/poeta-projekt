


Túl ifjuságomon, 

Túl égő vágyimon, 

Melyeknek mostohán 

Keserv nyilt nyomdokán; 

Túl a reményeken, 

Melyekre hidegen 

Éjszínű szemfedőt 

Csalódás ujja szőtt; 

Túl a szív életén 

Nyugottan éldelém, 

Mit sors s az ész adott, 

Az őszi szép napot. 

De hogy megláttalak, 

Szép napvilágomat, 

Kivántam újolag 

Már eltünt koromat; 

Kivántam mind, amit 

Ábrándos álma hitt: 

Az édes bánatot, 

Mely annyi kéjt adott, 

A kínba fúlt gyönyört, 

Mely annyiszor gyötört. 



Hiába, hasztalan! 

Ifjúság és remény 

Örökre veszve van 

Az évek tengerén: 

Remélni oly nehéz 

A kornak alkonyán, 

S szeretni tilt az ész 

Letünt remény után. 

