


A sok leány között 

Egy kettő ha van is, 

Hazudtatok nekem, 

Hogy a lány mind hamis. 



Ím e kis barna hölgy 

Könnyű, mint a madár, 

Ne higye senki is 

Azért, hogy csapodár. 



Őszinte, jószivű, 

Szemében lelke ég: 

Ily szép világitást 

Aligha láttam még. 



S ha néha rám tekint 

- Az isten áldja meg! - 

A kéj s öröm miatt 

Még lelkem is remeg. 



Nem érzek semmit is, 

Csak azt, hogy szeretem: 

Világnak gondjait 

E szóba temetem. 



Mi gondom a világ? 

Ha őtet láthatom, 

Ha lelkemmel szeme 

Egében lakhatom! 

