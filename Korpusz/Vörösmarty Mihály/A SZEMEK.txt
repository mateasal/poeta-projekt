


Szép szemek! bárhol ragyogva, 

Kérdésemre szóljatok, 

Pillantással, szűz kegyessel, 

Mert pillantás szavatok; 

Én, ki már egyet vesztettem, 

Mást keresni menjek -e? 

Mást keresnem nincs -e tiltva? 

Válogatnom szabad -e? 



A szem, melyet én szerettem, 

Mely szivembe tőrt vete, 

Nem volt sem világos égszín, 

Sem borongó fekete. 

Nyájasabb a feketénél, 

Gyenge kéknél tüzesebb, 

Gyorsabb ennél, hívebb annál; 

Andalítóbb s csendesebb. 



Mint egy ébredő tavasznak 

Bujdosó szép csillaga, 

Olyan volt az, földieknek 

Boldogabb ég záloga 

Most, ah, az már elborúlván, 

Még ha választás lehet, 

Mit szeressek, mit dicsérjek, 

Fekete vagy kék szemet? 



A kék, tiszta szép mezőjén 

Mennyet ígér, mennyet ad, 

Ott hol még vidám az elme, 

A szív tiszta és szabad; 

Ott epedve, egymást értve 

Két szelíd szövetkező - 

Képzelem, mert sejthetném már, 

Mily megáldott szerető! 



A boldog hív új reményét 

Kék szemekben tűkrözi, 

Ah de a nem boldog abban 

Veszteségét temeti: 

Én, kit annyi szenvedéssel 

Megrakott a földi lét, 

Mit zavarnám bánatimmal 

Kék szemek szelíd egét? 



A borongó feketében 

Látom gyászos múltamat, 

Újra látom földerűlni 

Semmivé lett álmomat. 

Ott éjfél küzd nap delével, 

Egymást győző hatalom, 

S mely szép látni harciak közt, 

Mint mosolyg a fájdalom. 



Ezt ohajtom, ezt dicsérem 

Én, ezt a gyászfeketét, 

Mely sötét fölségben ússza 

Hóvilága tengerét. 

