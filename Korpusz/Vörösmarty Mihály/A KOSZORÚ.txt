


Könnyű kebellel, vígan lejtve andalog 

Három leány a rétnek síkjain. 

" Koszorút kötünk" fölszólnak egyszivün, 

S virágszedésre szélleloszlanak. 

Kevés üdő, s ím már rakodva megy 

Kedvelt helyére mindenik. Zavart 

Halomban áll előttök a tavasz 

Zsengéinek virító kelleme. 



Fon, fűz az első; bont, s meg újra fűz, 

Szed, válogat, sok szépet félrevet, 

S helyébe gyakran hitványat talál. 

Már szinte sínlenek kezében a 

Fogyó virágok, végre készen áll 

Szülője keblén a csikart remek. 

Mit látni rajta? vastagon fonást, 

Kötést, s aszályra lankadt életet, 

Mely elhaló illatjával kivész. 



A második szökdelve dolgozik, 

Sietve fércel össze, amit ér. 

Nem válogat, mert minden jó neki. 

Sok szépet elrejt, láttat csúfokat, 

S örűlve mondván "ím, kész a kötés" 

Mutatja rongyos cifraságait. 



A harmadik - ki tudja, mit csinált? - 

Szemérmes arccal jő a többihez; 

Munkája tetszik, rendes, ép, egész. 

S kellőn virítanak kis szálai. 



Költő barátom, minket illet ez: 

Se a feszesség száraz kérgein, 

Se a szilajság rongyain ne kapj, 

S a harmadik szűz titkát fölleléd. 

