


Egy szegény nő, isten látja, 

Nincs a földön egy barátja, 

Agg, szegény és gyámolatlan, 

Ül magán a csendes lakban. 

Gyásza nincsen, gyásza rég volt, 

Még midőn jó férje megholt; 

De ruhája mégis gyászol: 

Szíve fél a tarkaságtól. 

Dolga nincs, hogy volna dolga? 

Kis ebédhez nem kell szolga. 

S az ebédnél nincs vendége, 

Csak a múlt idők emléke. 

Aki maga néz a tálba, 

Azt az étel nem táplálja: 

Több annak a gondolatja, 

Mint amennyi jó falatja. 

Gondol vissza és előre 

A sok jó és bal időre. 

S félig étel, félig bánat: 

Mindkettőbe belefárad. 



Hejh nem így volt hajdanában, 

Mig nem járt özvegyruhában: 

Tele kamra, tele pince 

S mindig kézben a kilincse, 

És szegénynek és boldognak 

Udvar és ház nyitva voltak. 

Vendéget nem kelle kérni: 

Önként szoktak ők betérni, 

Víz' dicsérni, bor' fecsélni, 

És a gazdát nem kímélni. 

A szegény, kit isten küldött, 

Ide gyakran beköszöntött, 

És azon mit innen elvitt, 

Lelkében nem tört meg a hit: 

Nem hideg pénz, hideg arcok, 

Eleség volt az ajándok. 

És ha néha úgy történék, 

Bár nagy ritkán, nem jött vendég, 

Akkor sem lön üres a ház, 

Bőven volt az istenáldás: 

Jobbra, balra a sok gyermek 

Játszottak és verekedtek, 

S gondjaiért az anyának 

Sok bajt, örömet adának. 



Hajh azóta csak bút látott, 

Hogy a gazda sírba szállott: 

Gyermekei szétfutottak 

Napkeletnek, napnyugotnak, 

S a szegény nő elhagyatva 

Úgy maradt, mint a szedett fa. 



Az idő jár, s ő csak megvan, 

Hol reményben, hol bánatban. 

Szűken teng kis vagyonábúl, - 

És ha néha sorsa fordúl, 

Gazdálkodni még most sem tud, 

Ha neki van, másnak is jut: 

Jobb időkből rosz szokása, 

Hogy a könyeket ne lássa, 

Megfelezni kis kamráját, 

S maga gyakran szükséget lát. 



Most ott ül az asztal mellett, 

Imakönyvében keresget. 

Könyvét híják Rózsáskertnek, 

Melyben szent rózsák teremnek. 

Régi, jó, de kopott jószág, 

Melyet még csak a barátság 

S egypár ernyedt szál tart öszve, 

Oly igen meg van viselve. 

S ím kopognak, és köhentve 

Az öreg jó Sára lép be: 

" Isten áldja meg, nagyasszony! 

Most ugyan csak legjobb itthon. 

Jó, hogy ilyenkor ki nem jár, 

Majd elvesztem, oly nagy a sár." 

, Hát mi jót hoz, Sára néni ?' 

" Istenem! bár tudnék hozni. 

Egy kéréssel jöttem volna, 

Ha miatta meg nem szólna. 

Oly nehéz most a szegénynek, 

Tán jobb volna, ha nem élnek. 

Imádságos könyvet kérnék, 

Higye meg, most oly jólesnék. 

Mert hiszen ha már az ember 

Szépszerint jóllakni sem mer, 

Már ha szűken él kenyérrel, 

Éljen isten igéjével, 

Így legalább árva lelkünk 

Az imádság tartja bennünk. 

Itt, tudom, van heverőben: 

Adjon az isten nevében." 



, Jó asszony, felelt az özvegy, 

Könyvem nincs több, csak ez az egy, 

De ha már úgy megkivánta, 

És ettől függ boldogsága, 

Vegye egy felét jó névvel, 

Én beérem más felével.' 

S fele ide, fele oda, 

Könyvét kétfelé osztotta. 



Most a két jó öregasszony, 

Hogy semmi jót ne mulasszon, 

Fél könyvből, de nem fél szívvel, 

Imádkoznak este, regvel, 

S ha van isten mennyországban, 

Nem imádkoznak hiában. 

