


Járatlan útakon ki jársz, 

S keblet viharra, vészre társz, 

Örömtől idegen, 

Ki vagy te bánat embere, 

Mi sorsnak üldöz fegyvere, 

Hogy bolygsz vad bérceken? 



" Hagyj bolyganom vad bérceken, 

Hagyd dúlni a vészt keblemen: 

Én bujdosó vagyok; 

Kietlenb itt e puszta szív, 

Zajosb a vész, mely benne vív: 

Fájdalmim oly nagyok." 



Tán dús valál és kincsedet 

Elvette ádáz végzeted, 

S most ínség szomorít? 

" Dús voltam s dúsnak lenni jó, 

S ínségem most oly szívható; 

De ez nem tántorít." 



Két név előtted szent talán; 

A hű barát és hű leány, 

És ők elhagytanak? 

" Pártos barátság, szerelem 

Földön legkínzóbb gyötrelem: 

Ők híven haltanak." 



Kihaltak ők? tán gyermeked, 

Szép hölgyed, minden örömed, 

Emésztő sírba szállt? 

" Mind sírban amit szereték, 

De a szív mély s nagy menedék, 

Elnyögte a halált." 



Te tűrsz, bár kínod súlya nagy: 

Tán a becsűlet rabja vagy, 

S neved gyalázva volt? 

" Gyalázva minden címerem; 

De azt hazámért szenvedem, 

S ez rajtam drága folt." 



Hah számkivetve vagy tehát, 

S melyért vérzettél, ten hazád 

Sujt kérlelhetlenűl? 

" A számüzöttnek honja van, 

S bár szenved ő s boldogtalan, 

A nemzet él s derűl. 



A nemzet, melyhez tartozám, 

Kiirtva, s vérbe fúlt hazám 

Többé fel nem virúl: 

Engem millióknak veszte nyom, 

Egy nép halálát hordozom 

Keblemben ostorúl." 

