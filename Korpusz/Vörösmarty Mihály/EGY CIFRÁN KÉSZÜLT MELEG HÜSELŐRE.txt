


Mi vagy te szép völgyecske, szép tetőddel? 

Ajalon völgye -e, vagy Mambre völgye vagy? 

S a sok levélfürt pálma fürtje -e, 

Vagy ciprusé, vagy ékes cedrusé? 

S ez itt valljon Babylonnak tornya -e? 

Vagy éjjel a hajósoknak világló, 

Mint Pharos és Rhodosnak mécsei? 

Vagy más egyéb... de dicső egy mű lehet. 

Akármi vagy, szép völgység, én ugyan 

Nem állhatom meg, hogy beléd ne menjek, 

Oly igen igéző énnekem tekinteted, 

És oly igen éget a nap tűzszeme, 

Hogy szívem is megolvad már belé. 

Ide, árnyaidba térek én, szelíd 

Völgyecske, hogy legalább szegény szivem 

Üdő előtt ne olvadozzon el, 

S jusson belőle egy darab hazámnak, 

Barátaimnak, embertársaimnak, 

Kiket talán még jobban elsanyar, 

És jobban izzaszt a rekedt meleg. 

Itt hűs öledben nyugszom, enyhelyem 

Te léssz. Sürün nőtt pálmád, cedrusod 

Elűzik a napot fejem fölűl, 

S most serdülő fiatalka ciprusod 

Lelkemnek egy nagyon nagy örömet ád; 

Mert minden ingással jelengeti, 

Hogy nemsokára sirba ingok én is, 

S ő fog fölöttem pompásan virítani, 

És szép keserves nótát zúg az éjben, 

Ha a pogány szél bús fejébe kap 

S magyarán cibálja kényes üstökét. 

Valóban - ez kedves hely énnekem. 

De mi szörnyű hőség éri testemet, 

Talán csak sülni készülsz, oldalam, 

S szegény fejem te is forrasz, hevülsz? 

De így ugyan félszó dicséretet 

Sem hallasz ám, meleg völgy. Nem vagyok 

Én pecsenyének való, se sülni nem jövék 

Ide, te pedig forróbb vagy a homoknál, 

Forróbb Gyehennánál s a kályhaluknál. 

Eztán ugyan nem látsz itt engemet... 

De mégis... a nap majd leáldozik. 

Akkor megint itt hűselek, s ha szép 

Üdő marad, vizsgálok csillagot. 

