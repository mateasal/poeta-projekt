


Mi ok, hogy tégedet 

Kell féltenem, 

Mi kéne még neked, 

Én nemzetem? 



Földed bort és buzát 

S aranyat ád, 

Mégis szegény fejed 

Szükséget lát. 



Az arany kirepűl 

Fejed felett, 

Vad éhség néz veled 

Farkasszemet. 



Kit egykor gyűlölél, 

Most kedvesed, 

Még a pityóka is 

Rajtad veszett. 



És pénzed soha sincs, 

Csodálatos! 

Pedig még vized is 

Aranyat hoz. 



Gondolkozál -e már, 

Mi adna pénzt? 

Tégy mint más nemzetek: 

Végy kölcsön - észt. 



Szabadságod dicső, 

De magtalan; 

Üdv nem terem sötét 

Árnyékiban. 



Törvényid száma nagy, 

Ki tartja meg? 

Betegség ez a sok 

Törvény neked. 



És volna szép Dunád, 

De berekedt, 

Végén egy jó barát 

Hurkot vetett: 



Széles határod is 

Görcsöt kapott 

Mindinkább befelé 

Vonogatod. 



Mi lelt, beteg vagy -e, 

Mi kéne még, 

Mit adjon, hogy üdülj, 

A kegyes ég? 



Rosz gazda vagy, szegény 

Jó nemzetem, 

Gazdálkodásodat 

Nem szeretem. 



Kivánod ami nincs, 

S nem kapható, 

S mid van, kezed között 

Olvad mint hó. 



Hol a hű szorgalom 

S szent indulat, 

Emelni s védeni 

Országodat? 



Helyt adni másnak is 

A jog terén, 

S nem tűrni a jogot 

Bitor kezén? 



De mindez még sebaj, 

Ha lelked van, 

Ha lelked csábokért 

Nincs áruban; 



Ha lelked ébren áll 

Jó s rosz napon, 

Világol és hevít 

Munkáidon. 



Ha ezt is eladod, 

Jó éjszakát, 

Nincs isten, aki le 

Tekintsen rád. 

