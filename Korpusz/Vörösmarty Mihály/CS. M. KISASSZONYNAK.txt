


Mintha szívem húrja volnál, 

Mely ha reng, 

Az örömtől lelkem háza, 

Melyben eddig gond tanyáza, 

Visszazeng; 

Mintha lelkem ága volnál 

Tiszta s ép, 

Mely még ment minden hibától 

És a legdicsőbb sugártól 

Égi szép: 

Úgy tünöl föl szellememnek 

Rokona, 

Mintha volnál boldog álmom, 

Mintha volnál boldogságom 

Jobb hona. 

Azt beszélik, szőke, szép vagy 

És deli; 

És szemednek pillantása, 

Mint az égnek megnyilása 

Kéj-teli. 

Szőke vagy -e, barna vagy -e? 

Mit tudom! 

De ha hallak és ha látlak, 

Hogy szeretlek, hogy csodállak, 

Mondhatom. 

Tiszta részvét és barátság 

Amit adsz, 

S adományod bármi drága, 

Lelked egyik szebb virága, 

Dús maradsz. 

Hát még akit dús szivedbe 

Fölvevél; 

Az lesz ám még csak szeretve: 

Annak élte, lelke, üdve 

Te levél. 

A legédesebb titokkal 

Vagy tele, 

Mint edény, mely mézzel árad, 

S édes lenni el nem fárad 

Kebele: 

Nekem is van nálad titkom 

Zálogúl, 

Hogyha jobb napom leszállna, 

Él az angyal, aki állna 

Pártomúl. 

Mondj imát, oh angyal, értem; 

Hő imád 

Mint sugár, mely visszatére 

Eredete szent helyére, 

Üdvöt ád. 

És ez üdv nem lesz mulékony 

Földi jó; 

Isten adja, védi angyal, 

Nem lesz ily üdv semmi sorssal 

Rontható. 

És mig életem delének 

Napja tart, 

Bizton járok és vidámon, 

Nem rettegvén már pályámon 

Több vihart. 

