


Mint az érett gyümölcs, 

Az élet fájáról 

Hull a fáradt ember, 

Midőn órája szól. 



S erény vagy bűn, öröm 

Vagy bánat, miben élt, 

Sírjánál írva lesz, 

A nép itéletén. 



De mint dúlt lant után 

A megtört zengemény: 

Úgy vész el sok derék 

Pályája közepén. 



Hiába volt dicső 

Ifjú, szép és erős: 

A társaságban gyöngy 

A pályán elszánt hős. 



Hiába volt gyönyör, 

Hölgynek, ki látta őt, 

Maga, merész öröm 

A honfiak előtt. 



Míg más kincset sovárg: 

Ő boldogságban élt, 

Ha fensőbb vágyakért 

Adhatta életét. 



Önzetlen áldozat 

Volt tiszta élete: 

Az embereknek üdv, 

Magának dics köre. 



S ha lelke húrjait 

Az élet megüté, 

Oly kedves volt a hang, 

Mint a legszebb dalé. 



Hiába! mennie 

Kellett idő előtt, 

Kérlelhetetlenűl, 

A sír lehúzta őt. 



De aki ennyit élt, 

Sír el nem temeti, 

Sírját a hála szent 

Kezekkel öleli. 



Emléke oltva van 

A földbe, melyen élt, 

Mélyen bocsátja be 

Megáldott gyökerét. 



S midőn magasra nőtt, 

A fának sudarán 

Ragyognak tettei 

Arany gyümölcs gyanánt. 



S idő és a világ 

Bevégzik a müvet, 

Mit véghez jutni sors 

S élet nem engedett. 

