


" Nem kérem, oh sors! kincseidet, nem az 

Uralkodó kényt és ijedelmeit, 

Sem harci pályán a megöltek 

Véreivel ragyogó szerencsét: 



Gond és irígység mostoha tárgyait. 

Csak ami keblem mélyeiben buzog, 

Csak amit elmém tiszta lapján 

Írva hagyott az örök teremtés, 



Oh adj nekem szót, édeset és erőst, 

Azt szűvarázsló hangba kiönteni: 

A dal hatalmát add nekem, sors! 

S megfizetél ez egy életemre." 



Így esdekelt a lángkebelű fiú; 

S mit kért, megadták dúsan az égiek: 

Szózatja harsány s áradatként 

Elragadó leve zengeménye. 



Dallott szerelmet, dalla szelíd panaszt, 

S megédesűlt a fájdalom ajkain; 

Dalt zenge a muló örömnek 

S az maradóbb s magasabb öröm lőn. 



Az ihletettnek ajkairól dicsőn 

Kelt a merész dal, meghaladá porát 

A lomha földnek s fellegen túl 

A napot és nap urát köszönté. 



Ég, föld lebegtek a dalok árjain; 

Feltűnt az élet s minden alakjai, 

S a nagy jövendő fátyolában 

Rémületes temető világa. 



S mily lelkesítő hangja emelkedék 

Hozzád, te féltett s hőn szeretett haza, 

Midőn királyi homlokodnak 

Vészbe merűlt koronája ingott! 



Hány hű fiadnak zenge magasztalást, 

A hívek és jók tapsai közt: mig az 

Ál szív ijedve visszadöbbent 

S a kifajúlt cudarok dagálya 



Megszégyenűlt a honfierény előtt. 

S ő e daloknak lélekadó ura, 

Mint aki végzé alkotását 

Egy kicsi bár, de nemesb világnak, 



Megnyúgodott a fáradozás után; 

Megérte, amit ritka szerencse ád: 

Évülhetetlen ifjuságát 

Műveiben örökűlt eszének. 



Most síri éjfél leplezi a jelest; 

De a setétlő bús ravatal fölött 

A halhatatlanság füzére 

Sorsot, időt mosolyogva fénylik. 

