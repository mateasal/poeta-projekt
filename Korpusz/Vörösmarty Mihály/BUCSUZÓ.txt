


Hej! barátim széledünk, 

Pártot indít ellenünk 

A szerencse. 

Szép napunkra köd borúl, 

Víg zajunkra gond nyomúl 

Szívepesztve. 

Búfelejtésűl utolszor 

Még igyunk hát; 

Mert ki tudja? - tán utolszor 

Látjuk egymást. 



Tölts Simon te, tölts Peti, 

Szűrd kupámat is teli; 

Üssük össze. 

Éljen! aki még nem élt. 

Vesszen aki halni félt: 

Sírba véle! 

Jó szerencsét most! - siessünk: 

Int az óra. 

Tudja isten, hol kesergünk 

Virradóra. 



Isten immár véled is 

Szöszke kis lány, tőled is 

Elragadnak 

A fagyok tanyáira, 

Tévesztő csapásira 

Sok vadaknak. 

Ah! de bár el lesz ragadva 

Drága képed, 

Megmarad szép álmaimnak 

Hű szerelmed. 

