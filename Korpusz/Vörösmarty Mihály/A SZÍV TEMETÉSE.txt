


Sokat türél már, még csak ezt, kebel, 

Csak ezt viseld el, aztán megdicsérlek, 

Azt mondom: kő vagy, nem kő: vashalom, 

S vasnál keményebb gyémántszikla vagy. 

Hiszen te ösmered már, ami fáj, 

Ösmerd meg azt is, ami lelket öl, 

Ösmerd s viseld el, mint kell férfinak. 

S ha majd keménnyé lettél, mint vas ék, 

Hideggé, mint a századok jege, 

Beléd egy szív lesz eltemetve mélyen, 

Egy szív, mely véres lángban úszva élt, 

S most hogy kihalt, csak forró hamva van. 

Ennek leszesz, te keblem, sírlaka, 

S emlékirás lesz rajtad ilynemű: 

" Itt nyugszom én szivemben eltemetve, 

Bújdosva két láb hordja síromat. 

S még messze messze hordja el, hogy a 

Vas végzetekkel megbékéljek, és 

Ha földbe fekszem, fel ne vessen onnan 

Az üldözetnek átka, mely megölt." 



Vagy sírjak és sohajtsak? Nem! nem! egy 

Tenger lesírni nem tudhatja ezt, 

Nem a nagy szélvész elsohajtani. 

És még nekem tovább kell bolyganom, 

Hogy megtanúlja rajtam a világ: 

" Minden boldogság, csak születni nem." 



Hajh! majd ha eljövend a sors szelén 

Sok gond, ezernyi sárkány indulat 

Viszhangot ád a zárt kebel reá 

S azt zengi tompán egy hang: "Nem szabad, 

Szivet kerestek? Itt csak szikla van ;" 

S ha tán utóbb jő a szelíd öröm, 

Örömek, szerelmek, még azoknak is 

Azt zengi tompán egy hang: "Nem szabad ;" 

S egy más szelídebb így zendűl vele: 

" Ah, kit kerestek? későn jöttetek. 

Szivet kerestek? Nincsen! puszta már, 

Nézzétek: itt bús romladéka van." 

