


Fenn Lajosnak udvarában, 

A hadjáték pompájában 

Két hős ifju áll; 

Országcímer pajzsaikon, 

Szíveikben a magas hon; 

S kikre karjok száll, 

Úgy akarja jó szerencse, 

Porba hull sok német és cseh. 



Képe szörnyü a csatának; 

Mintha nemcsak játszanának, 

Délceg harcfiak 

Egymást mérő lángszemekkel, 

Szívre szögzött fegyverekkel 

Összerontanak; 

Dárda zúg pajzs, dárda ellen: 

A két ifju még veretlen. 



" Kérkedők ti címertekkel, 

Könnyü győzödelmitekkel, 

Büszke magyarok! 

Sok nemzettel föltevétek, 

Most olasszal víjatok meg: 

Én olasz vagyok. 

S merre föld és merre nap van, 

Nincs olasznak párja hadban." 



Szól s bevágtat egy merész hős, 

S mint beszéde, oly fellengős 

Járta s kelete. 

Szélvész fegyverforgatása, 

Könnyü ménen ugratása 

Villám szellete. 

Így bejárja gyorsan a tért, 

Agg a nép a két vitézért. 



S képe szörnyü a csatának; 

Mintha éltet váltanának, 

A vetélkedők 

Összeütnek nyúlt dsidákkal, 

Szívdöbbentő roppanással, 

Egymást rengetők. 

Hull zörejjel dárda és vért: 

A két hős még birja a tért. 



Váltva, bátor elszánással, 

Négy dsidát tört rohanással 

Már a két vitéz. 

S bár szivök még csüggedetlen, 

S mint a szikla, engedetlen, 

Karjok súlya vész. 

Még egy verseny, s a fövényen 

Diadalmas az idegen. 



Búsan, elfelejtve, 

Sasként egyedűl, 

Puszta sátorában 

A vén Toldi űl. 



Sátorán a szellő 

Általlengedez; 

Ősz szakálla mellén 

Sűrűn rezgedez. 



Csak busúl, csak őszűl 

Vég- s határtalan; 

Mert hajh! kedve nincsen 

Élni bajtalan. 



Lova rosz szeméten 

Teng erőtlenűl; 

Súlyos kardja, vérte 

Porban feketűl. 



" Mért e néma bánat, 

Agg magyar vitéz? 

Sírj, üvölts, ha harcra 

Gyenge már a kéz. 



Címerét hazádnak 

Bírja hős olasz; 

Nézd Budán, ha kétled; 

Pajzsán díszlik az." 



Így szól átrohanva 

Egy serény lovag. 

Toldi agg szivében 

Gyúl veszett harag. 



Vasbuzogányt utána 

Sujt halálosan, 

S a lovaggal a ló 

Többé nem rohan. 



" Most beszélj, te rosszat 

Hirdető madár; 

El, tudom, hireddel 

Nem repűlsz te már. 



Címerét magyarnak, 

Szólj, ki nyerte meg, 

Hogy fejét a villám 

S Toldi csapja meg ?" 



Mindent a lesujtott 

Bajnok elbeszél, 

Mert a zord öreggel 

Összetűzni fél. 



Messze tér azonban 

S visszakurjogat: 

" Toldi, hejh vén Toldi; 

Kösd fel magadat. 



Hordja el a szélvész 

Ősz szakálladat, 

Tüske csiklandozza 

Lógó talpadat. 



Az tegyen sirodba, 

Aki nem szeret: 

Mért ütötted tönkre 

Jó pej ménemet." 



Így kiált amaz; de 

Toldi nem hall már; 

Harcok gondolatja 

Mert fejében jár; 



Mert fölmenni készűl 

Országcímerért 

Nagy boszúját eskve 

S szomjuhozva vért. 



S kezd vigan lakozni, 

S három hosszu nap 

Szolgál éh- s szomjának 

Konyha és a csap. 



Térdig széna, zab közt 

Áll fakó lova. 

Fegyverein kovácsnak 

Izzadoz koha. 



Majd hogy felidül, vesz 

Szőrruhát mezűl, 

S így beszél magában 

Nagy kegyetlenűl: 



" Oh hivatlan vendég, 

Ősz fehér szakáll, 

Rajtad most nagy átok, 

Nagy szerencse áll." 



" Átok és szerencse! 

Úgy viseld magad, 

Gyöngybe foglaltatlak, 

Ősz szakállamat, 



Gyöngybe és aranyba, 

Díszt ha hozsz nekem; 

Sárba és kitéplek 

Szálanként, ha nem." 



Szól s felűl. Alatta 

Vígan jár a ló; 

Kardja cseng, dsidáján 

Leng vérlobogó. 



Jaj neked! kit ez most 

Látogatni megy: 

Ádáz arcán nincsen 

Irgalomra jegy. 



Puszta már a vívópálya, 

Csak magában szálldogálja 

Az olasz vitéz. 

Meggyalázott címerére 

A magyar, bár lázad vére, 

Csak sohajtva néz: 

Hol sok bátor porba hullott, 

Gyenge s gyáva csak sohajt ott. 



S most így szól a diadalmas: 

" Itt a címer! ki hatalmas 

Visszaváltani? 

Fel fiúk! vagy messze honba, 

Elviendem hőslakomba 

S rajt' fog állani: 

Merre föld és merre nap van, 

Nincs olasznak párja hadban." 



Még alig szólt, hogy zajogva 

Rettentően háborogva 

A nép felzudúl. 

Lelkeikben vészmozgásnak, 

Kétes, ingó támadásnak 

Vad haragja dúl. 

Ím azonban egy barát jön 

Nagy robajjal a várkövön. 



Szőrcsuhával van befedve; 

Dombos mellén terjedezve 

Ősz szakálla leng. 

Lóg nyakában bús csuklája; 

De ijesztő nagy szálfája 

Vas kezében reng. 

Oldalára felcsatolva 

Hosszú kardja lóg ragyogva. 



Mint a rézkürt, rivalása, 

S megborzasztó felhívása: 

" Élet és halál !" 

Bámul a nép és nevetne, 

Ha dühétől nem remegne. 

A nyerő kiáll, 

S szól, amint feléje vágtat: 

" Hagyd kimélnem ősz szakállad." 



" Kíméld, rosz fiú, apádat; 

Tőlem várd el nyavalyádat." 

Szól az ősz barát. 

S a nép rémes hallgatással 

Két hőst villámroppanással 

Összemenni lát: 

A kábító zuhanatban 

Egy nyögés és gúnykacaj van. 



Három ölre visszavetve, 

Ön lovától eltemetve 

A levente nyög. 

Meg nem ütve lágy nyergében 

A barát ül nagy kedvében 

S fennen így dörög: 

" Most, ha bírsz, menj címereddel; 

Eztán érd be kevesebbel." 



S Toldit a nép haragjáról 

S harca pusztító voltáról 

Most megismeri; 

S bámulat csodái lesznek, 

Melyek oldalán hevernek, 

Szörnyü fegyveri. 

Ő az ország címerével 

Ifju bajnokokhoz tér el: 



" Másszor, úgy mond, e szent jelnek 

Ha erőtök nem felel meg, 

Békét hagyjatok. 

Küzdjön, aki mer, címére 

S tűrje, kit mily végzet ére; 

Rám ne várjatok: 

Engem a mély sír partjára 

A halál vár végcsatára." 

