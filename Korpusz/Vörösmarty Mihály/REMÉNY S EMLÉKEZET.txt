


Meddig vezérlitek háborgó éltemet, 

Meddig lebeghet még hajócskám köztetek, 

Remény, emlékezet? - 



Te, a lecsendesült lélek tulajdona, 

Mely áldva lengsz körűl magányos dombomon, 

Elmúltak szelleme, 



Ha majd szorúlni kezd lélekzetem, s nehéz 

Fájdalmaim között végkínomat nyögöm, 

Eljősz -e menteni? 



S mint a hanyatló nap földünk tanyáira, 

Lövelsz -e nyugtató sugárokat felém 

Szememnek húnytakor? 



S te, mely az alkonyban, s hajnal hasadtakor 

A híg homály közűl remegve szállsz alá 

Ingócska lábadon, 



Remény, az öldöklő bánatban enyhadó, 

És a leendőkben gyönyörrel biztató, 

Kisérsz -e síromig? 



Lelkemnek adsz -e majd teljes vigasztalást, 

Rebegve záródó ajkamnak édesen 

Enyésző hangokat? 



Oh! adsz -e fényt, ha majd nem látom a napot 

S irtóztató setét nyom; adsz -e virradást, 

Ha itt leszáll napom? 



Egek! - tán tiltva nincs hozzátok szólanom - 

Hagyjátok meg e két csillagzatot nekem 

Az élet tengerén. 



Remény, emlékezet vidítsa lelkemet, 

S ha ez leszáll, amaz derűljön ékesebb 

Lánggal bajom felé, 



Mint hajdan a dicső görögségnek csere 

Fényben derűltek a széllel küzdő vizen 

Tyndárnak ikrei. 

