


Hányódál: tengerré lett a sok baj alattad, 

Vésszé a balsors, mely űz vala, fejedelem, s most 

Semmi nem oly csendes, mint sírlakod a rideg éjben. 

Tégedet a hajnal még alva hagy, a delelő nap 

Alva talál, nyugodalmadból ragyogása nem ébreszt. 

Még, melyen viharok megharcolnának időnként, 

Kő sincs hamvaidon. Pusztán és jeltelenűl áll 

Kis halmod, s egyedűl vagyok én mellette kesergőd 

Hontalan agg, lét és nem lét közt ingatag árnyék. 

És mi az én könnyem? Olcsó nedv tört szűnek eréből 

Régi ütődéstől mindennapos árja szememnek. 

S oh egek, oh isten! neked ennyire kell vala jutnod, 

Hogy siratód ily sok harcmunkáidnak utána 

Én legyek, oh te, kiért országnak kellene sírni. 

Melynek halma föd itt, ellenség földe: nem ösmer; 

Melyben alászállott híreddel előbbi szerencséd, 

Árva hazád tiltott nevedet nem zengheti többé. 

Vajha ne érezd ezt a súlyos földnek alatta, 

S hogy fejedelmi porod nincs emlékezve, ne tudjad: 

Ím élő emlék vagyok én, bú rajtam az írás, 

És ha magyar tán még e gyászos földre vetődik, 

Elmondom neki: "Itt nyugszik fejedelme hazádnak, 

Számkivetett onnan, mert nem vala benne szabadság." 

