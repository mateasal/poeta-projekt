


A vadász ül hosszu méla lesben, 

Vár felajzott nyílra gyors vadat, 

S mind fölebb és mindig fényesebben 

A serény nap dél felé mutat. 

Hasztalan vár; Vértes belsejében 

Nyugszik a vad hűs forrás tövében. 



A vadász még lesben ül sokáig, 

Alkonyattól vár szerencsejelt: 

Vár feszülten a nap áldoztáig, 

S ím a várt szerencse megjelent: 

Ah de nem vad, könnyü kis pillangó 

S szép sugár lány, röpteként csapongó. 



" Tarka lepke, szép arany pillangó! 

Lepj meg engem, szállj rám, kis madár; 

Vagy vezess el, merre vagy szállandó, 

Ahol a nap nyúgodóba jár." 

Szól s iramlik, s mint az őz futása, 

Könnyü s játszi a lány illanása. 



" Istenemre !" szóla felszökelve 

A vadász: "ez már királyi vad! " 

És legottan, minden mást feledve, 

Hévvel a lány nyomdokán halad. 

Ő a lányért, lány a pillangóért, 

Verseneznek tündér kedvtelésért. 



" Megvagy !" így szól a leány örömmel, 

Elfogván a szállongó lepét; 

" Megvagy !" így szól a vadász, gyönyörrel 

A leányra nyújtva jobb kezét; 

S rezzent kézből kis pillangó elszáll; 

A leány rab szép szem sugaránál. 



Áll -e még az ősz Peterdi háza? 

Él -e még a régi harc fia? 

Áll a ház még, bár fogy gazdasága 

S telt pohárnál űl az ősz maga. 

A sugár lány körben és a vendég; 

Lángszemében csábító varázs ég. 



S Hunyadiért, a kidőlt dicsőért, 

A kupák már felvillantanak, 

Ősz vezére s a hon nagy nevéért 

A vén bajnok könyei hulltanak; 

Most könyűi, vére hajdanában 

Bőven omlott Nándor ostromában. 



" Húnyt vezérem ifju szép sugára" 

Szól az ősz most "éljen a király !" 

A vadásznak vér tolúl arcára 

S még kupája illetetlen áll. 

" Illetetlen mért hagyod kupádat? 

Fogd fel, gyermek, és kövesd apádat." 



" Mert apád én kétszer is lehetnék 

És ha ittam, az nincs cenkekért; 

Talpig ember, akit én említék, 

Nem gyaláz meg ő oly hősi vért !" 

S illetődve s méltóság szemében, 

Kél az ifju, tölt pohár kezében: 



" Éljen hát a hős vezér magzatja, 

Addig éljen, míg a honnak él! 

De szakadjon élte pillanatja, 

Melyben attól elpártolni kél; 

Egy király se inkább, mint hitetlen: 

Nyűg a népen a rosz s tehetetlen." 



S mind zajosban, mindig hevesebben 

Víg beszéd közt a gyors óra ment. 

A leányka híven és hivebben 

Bámulá a lelkes idegent. 

" Vajh ki ő, és merre van hazája? " 

Gondolá, de nem mondotta szája. 



" Téged is, te erdők szép virága, 

Üdvözölve tisztel e pohár! 

Hozzon isten egykor fel Budába; 

Ősz apáddal a vadász elvár; 

Fenn lakozva a magas Budában 

Leltek engem Mátyás udvarában." 



Szól s bucsúzik a vadász, rivalva 

Inti őt a kürthang: menni kell. 

Semmi szóra, semmi biztatásra 

Nem maradhat vendéglőivel. 

" Emlekezzél visszatérni hozzánk, 

Jó vadász, ha meg nem látogatnánk." 



Mond szerényen szép Ilonka, állván 

A kis csarnok végső lépcsején, 

S homlokán az ifju megcsókolván, 

Útnak indúl a hold éjjelén. 

S csendes a ház, ah de nincs nyugalma: 

Fölveré azt szerelem hatalma. 



Föl Peterdi s bájos unokája 

Látogatni mentenek Budát; 

Minden lépten nő az agg csodája; 

Mert sok újat meglepetve lát... 

A leányka titkon édes óra 

Jövetén vár szép találkozóra. 



S van tolongás s új öröm Budában: 

Győzelemből várják a királyt, 

Aki Bécset vívó haragában 

Vérboszút a rosz szomszédon állt. 

Vágyva néz sok hű szem ellenébe: 

Nem vidúl még szép Ilonka képe. 



" Hol van ő, a nyájas ösmeretlen? 

Mily szerencse fordúlt életén? 

Honn -e, vagy tán messze költözötten 

Jár az őzek hűvös rejtekén ?" 

Kérdi titkon aggó gondolattal, 

S arca majd ég, majd szinében elhal. 



S felrobognak hadvész-ülte képpel 

Újlaki s a megbékült Garák. 

S a király jő, fölség érzetével 

Környékezvén őt a hős apák. 

Ősz Peterdi ösmer vendégére, 

A király az: "Áldás életére !" 



" Fény nevére, áldás életére !" 

Fenn kiáltja minden hű ajak; 

Százszorozva visszazeng nevére 

A hegy és völgy és a zárt falak. 

Haloványan hófehér szobornál 

Szép Ilonka némán és merőn áll. 



" A vadászhoz Mátyás udvarában 

Szép leánykám, elmenjünk -e hát? 

Jobb nekünk a Vértes vadonában 

Kis tanyánk ott nyúgodalmat ád." 

Szól az ősz jól sejtő fájdalommal, 

S a bús pár megy gond-sujtotta nyommal. 



És ha láttál szépen nőtt virágot 

Elhajolni belső baj miatt, 

Úgy hajolt el, félvén a világot, 

Szép Ilonka titkos bú alatt. 

Társasága lángzó érzemények, 

Kínos emlék, és kihalt remények. 



A rövid, de gyötrő élet elfolyt, 

Szép Ilonka hervadt sír felé; 

Hervadása líliomhullás volt: 

Ártatlanság képe s bánaté. 

A király jön s áll a puszta házban: 

Ők nyugosznak örökös hazában. 

