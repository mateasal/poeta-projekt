


" Ah mi jó, hogy itt talállak, 

Gyenge lányka, alva látlak, 

Alva e hűs domb alatt; 

Most ugyan hó arcaidról 

S e kis rózsás szűz ajakról 

Csókomat nem űzheted. 

Majd ha ébredsz, és piros lesz 

Arcod, ajkad lángolóbb lesz, 

Nem tudod, mi lelhetett; 

Én pedig tudom nagyon jól, 

Hogy szerelmes csókjaimtól 

Ég s piroslik ajakad." 

Zongor így szólt s csókot ejte 

Szép kis alvó kedvesére, 

S tőle hirtelen futott. 



Ébred a lány s érez ajkán 

Hőt, s pirúlást álmos arcán 

S andalodva tér haza. 

Mégis a hűs domb füvére, 

Hol megindúlt szűzi vére, 

Jött alunni másszor is. 

Oh de többé már nem szálla 

Húnyt szemére kedves álma: 

Szíve forrott, ajka hűlt. 

Egykor ülve lelte Zongort, 

A mosolygó szőke pásztort, 

S monda nyájasan neki: 

Csalfa Zongor, jól tudom már 

Aki meglopott, te voltál, 

Elragadtad álmomat. 

Ah jer, adj álmot szememnek, 

Adj nyugalmat bús szívemnek 

Vagy vedd vissza csókodat. 

