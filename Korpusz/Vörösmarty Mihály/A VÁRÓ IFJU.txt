


Megvártalak, kedves, az órára, 

A szép piros hajnal hasadtára, 

Hév volt karom, hogy majd átkaroljon, 

Hév volt ajkam, hogy majd megcsókoljon. 



Szívem dobogása volt köszöntőd, 

Valahányszor a szél felsüvöltött, 

S minden árnyék, minden fény sugára 

Termetednek csala csodájára. 



Hol maradtál, hol maradt szépséged, 

Rózsaarcod, violanézésed? 

Hol fehérlett tél s nyár boszujára, 

Hókebeled gerjedelmes árja? 



Lélekzeted édes illatával 

Mily szerencsés táj szellője szárnyal? 

S a föld szíve hol dobog alattad, 

Örömében, hogy te megtapodtad? 



Jaj mi kérdés, mely ohajtozás ez! 

Nem vagy itt, bár a hely s óra kedvez; 

Itt van a nap, itt van új világa - 

Nem te, békem s vágyaim zöld ága! 



Majd ha látsz virágot hervadozva, 

Büszke lombot búsan meghajolva, 

Majd ha látsz kis csermelyt gyors mentében 

Megfáradni völgyek mély ölében; 



S hűlni napfényt felhők torlatában: 

Gondold, híved úgy hűl nagy buvában, 

Úgy ül, feje lombként lehajolva, 

Élte a virágként hervadozva. 

S fáradt lelke mint a fáradt csermely 

Agg, fogy és vész; mert te nem jövél el. 

