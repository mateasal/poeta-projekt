


Mást sugár nagy termet hódít, 

Mást a kisdedebb. 

Kérded, Emma, énelőttem 

Melyik ékesebb? 

Amit tudsz, mit kérded, álnok? 

Olyan, mint te vagy, 

Oly sugár, oly teljes, oly ép, 

Sem kicsiny, sem nagy. 



Másnak barna haj homálya 

Hószin vállakon, 

Másnak göndör szőke tetszik 

Hajnal arcokon. 

Engem, Emma, szög haj éleszt, 

Szög, mint a tied; 

Hóvilága szűz kebelnek, 

S arc, mint a tied. 



Soknak mennye a bogár szem, 

Soknak a kökény; 

Sem bogárért, sem kökényért 

Nem hevűlök én: 

Emma, szép szemed hatalmát 

Szó nem festheti; 

Ily egy pár szem, e hű szívet 

Ilyen égeti. 



Csókra termett s kész mosolygó 

Ajkat kedvel ez; 

Annak gyors kell és vidám, mely 

Inkább zengedez. 

Oly mosolygás, mint Emmáé, 

Mely országot ér, 

Néma, vonzó, fejedelmi: 

Olyra gyúl e vér. 



Sok kegyes szív érzetének 

Hódol örömest, 

S mely nem enged, attól eltér, 

Újnak hányva lest. 

Én keménynek, törhetetlen 

Szívnek hódolok, 

Emma, mint te, oly negédes 

Szívért hamvadok. 



E negéded, szép leányka, 

Tart -e még soká? 

Mondd meg, kérlek, kényszerítlek 

Ha nem tart soká; 

De ha kebled víhatatlan, 

Emma, meg ne mondd, 

Ha csak engem zár ki, Emma, 

Emma! meg ne mondd. 

