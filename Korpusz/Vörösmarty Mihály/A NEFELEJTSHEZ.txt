


Nefelejts! te gyáva kékszemű virág, 

Kit birkaképpel néz a kábaság, 

Kit annyiszor megemlít szerelem, 

És a barátság, két hős érzelem, 

Kit sírra és kebelre egyiránt 

Tűzdelnek gyengéd búcsújel gyanánt, 

Mi vagy te jámbor gyom, hogy tégedet 

Segédűl hí a hű emlékezet? 

A síron fázol, hervaszt a kebel, 

Élet, halál rád egy romlást lehel, 

S te hű emlék vagy? mely nem változik? 

Míg a hűség tart - egy pillantatig. 

Igen! szemed ha volna fekete 

Mint a korom, hogy írhatnál vele, 

S a jókkal szembenéző álnokot 

Lefestenéd, hogy rútúl hazudott, 

Az élet fényben úszó árjain 

Átrémlenél, mint feddő durva szín: 

Ne felejtsd el szent nagy esküdet, király! 

Ne felejtsd a hálát, nép, ha feljutál 

Ne felejtsd el, gyermek, ősz szülőidet 

Szülő, ne hagyd elveszni gyermeked, 

Ne felejtsd a munkát és becsűletet, 

Hogy a jutalmat aszerint vehesd, 

Ne felejts el lenni ember s hű barát, 

Soha ne felejtsd el, honfi, a hazát! 



Ha erre intenél, szelíd virág, 

S hervadna, nem te, aki bűnbe vág, 

Akkor volnál valódi nefelejts, 

Most vagy, hogy gyarló lelkeket megejts. 

