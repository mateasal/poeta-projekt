


Minő világ, minő idők! 

Mondhatom zavarban vagyok: 

A sok más kórság között 

Nem tudom, hogy melyik nagyobb? 



Furának legfurább alak 

Tán a szemtelen gigerli, 

Kinek arca a jobbaknak 

Tenyerét egyre ingerli? 



Az utonálló revolver, 

Aki gázol becsületbe - 

Vagy a kapaszkodó - stréber 

Kinek felemás a lelke? 



Lefelé gőgös kanpulyka, 

Pedig szinte lóg a nyelve, 

Hogy fölfelé mint a kutya 

Nyalja a talpat lihegve... 



Avvagy az akadémia, 

" Magyar hülyék intézete" -? 

Nyelvőrök agyafurt hada 

Nyelvünket hogy tönkretette -? 



Telegrafál, fotografál, 

Protezsál, angazsál, szanál, - 

Nüansza, sansza van, trafál, 

Argumentál, szankcionál - 



Vakáció, protekció, 

Akció, demonstráció, 

Consideráció - ció - 

Légió sok fene ció - 



Neki jó a matéria, 

Brávó, prakszis, faktum, affér - 

Egetverő "Szarvas" marha 

" Rekcum kerdáj" neked, "magyar "! 



S aki ebben fővezető 

Volna magyar soviniszta? 

Hej, ha pár előfizető 

Írna egyszer neki: "vissza !" 



Nem tudom én, ezek közül 

Abszurdumnak melyik nagyobb? 

De még a kapcám sem örül, 

Hogy ezekkel "kortárs" vagyok. 

