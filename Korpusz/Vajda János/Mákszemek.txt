


Ez a világ, e földi élet 

Mi más az ifjunak s a vénnek! 

Előbb arany, utóbb csak talmi, 

S a vége az, hogy meg kell halni... 



Szomorú-vígság földi létünk! 

Csak akkor lettünk boldogok, 

Amidőn épen elvesztettünk 

Egy földi paradicsomot. 



Úgy tetszik, mindent elfeledtem. 

Mögöttem minden ellapult. 

Ha visszanézek, egy kietlen 

Szomoru sivatag a mult. 



Csak a te képed él még benne 

Csodás, ködös távolba, mint 

A Szaharában, messze, messze, 

A még kilátszó piramid, 



Mit el nem ér a fáradt vándor, 

De képe lelkén megmarad 

Még akkor is, ha teste már por 

A föveny szemfödél alatt... 

