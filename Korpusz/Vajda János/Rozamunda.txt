


Szemedből mindent megtanultam. 

Előttem nincs többé titok. 

Higyjétek, hogy megbolondultam: 

Azt mondom, én mindent tudok. 



Öröklét, elmulás, istenség 

Rejtélyeit mind ismerem. 

Mind, mind együtt van, semmi kétség. 

Egyetlen szóban: szerelem. 



Halljátok hát, jegyezzétek meg: 

Az öröklét egy pillanat, 

Az, melyet egy pár szép szemfénynek 

Üdvözitő kegyelme ad. 



Örök időknek minden üdve 

E pillanatban benne van. 

És hogy ez így van fönn eldöntve, 

Bölcsen van az, jóságosan. 



Hosszú, unalmas halhatlanság, 

Minek viselnők terhedet? 

Ha ez az egy perc, oh boldogság! 

Egyszerre mindent kifizet? 



Az elmulás, halál? - Csalódás. 

Ki szeretett, szeretve volt, 

Megőrzi létét egy mosolygás, 

Mint csillagot az égi bolt. 



E nagy világ egy, de kicsinyben 

Külön, mérhetlen millió. 

A szerelem, az itt a minden, 

A többi csak hozzávaló. 



A méret itten nem határoz. 

Nap, leányszem, kisebb, nagyobb; 

Ott, honnan szerelem sugároz, 

Maga a mindenség ragyog. 



Oh, én világom üdvössége! 

Hát ugy -e ez mind szép dolog; 

De tudod -e, hogy mit sem ér e, 

Csak ha te is helyben hagyod? 



Ha, kinek végtelen hatalmad, 

Én szép felségem, édesem, 

Kizárólagos szabadalmat 

E találmányra adsz nekem? 



Tudom, hogy el vagyok kárhozva, 

Mert már az égben nem hiszek; 

És ami hitem elrabolta, 

A föld, a föld is elveszett. 



Mert már nekem a bibliából 

Akárki mit mond, hiteget, 

Azt olvasom két szemsugárból: 

Nincs más menyország, nem lehet! 



Most már tudom, együtt van itten 

Mind, ami édes, ami jó. 

Az öröklétből szemeidben 

A rekapituláció. 



Hogy is lehetne hát menyország 

Az, ami pláne végtelen! 

Nincs e világon több valóság, 

Csupán csak egy, a szerelem. 



- Oh, mennyei gyönyörüségem, 

S ha ezt nekem te nem hiszed, 

Nem igaz -e, hogy üdvösségem 

Az égen-földön elveszett?! 

