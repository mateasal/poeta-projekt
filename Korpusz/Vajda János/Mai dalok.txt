


" Engem bámulj, s jutalmazz meg, nép! 

Engem kövess; erényeim nagyok. 

Hallgattam, tűrtem, mit se tettem, 

Én, ládd, én következetes vagyok." 



És Hájfejü szentigazat szólt. 

Csakhogy talán egyéb is kéne már! 

Türelmes minden gyáva birka, 

És következetes minden - szamár. 



Egész világ fegyverkezik, 

Vért ont harctéren, vérpadon, 

Puskát tölt, kardot köszörül 

A lappon és a macedon. 



Szalámigyáros talián 

Hős elődök nyomába lép; 

A hálósipka őshonán 

Talpig fegyverben áll a nép. 



Maroknyi dán az óriás 

Osztrák-német hadakra tör. 

Mit bánja ő, hogy elesik, 

Ha: "tout est perdu hors l'honneur !" 



Koréa, Kréta, Kandia, 

Maholnap Szamojédia, 

Mind véres harcok színhelye, 

Hol minden ember katona. 



S a született hős, a magyar? 

Mit tesz eközben, ő, mi jót? 

Attila, Árpád sarja most 

Ír verset és mond dikciót. 

