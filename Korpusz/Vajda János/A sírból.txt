


Élő virágom, oh, szerelmesem, 

Immár én alszom nyugton csöndesen. 

- Hogy nem tudod te, milyen édesen. 



Oh hogyha tudnád (mért nem mondhatom ! ), 

Mindig csak rólad s egyet álmodom; 

Mindig csak egyet, jaj, de szép nagyon! 



Csöndes vidék ez; hallom, mit a szél 

Fölöttem a virágokkal beszél; 

A fű is oly szép altatót zenél. 



Oh, én szerelmem, örök életem, 

Én teneked csak azt üzenhetem: 

Hogy semmi sem fáj itt már énnekem. 



Nem fáj már a fejem, szivem se fáj; 

Mégis, galambom, mégse menj, megállj! 

Tégy valamit a derekam alá. 



A vér, ami szivemből kirohant, 

Mikor belé ütöttem gyilkomat, 

Olyan hideg az ott, úgy borzogat. 



Oh, az a vér azt súgja egyre még: 

Hogy te megcsaltál engem! Tudja ég... 

Ha nem igaz, jer, mosd föl azt a vért. 



Csak légy vidám, járj-kelj a nap alatt. 

Légy hűtlen ott: hisz csak egy pillanat, 

Oszt - te is itt vagy már a föld alatt. 



Csak azután itt légy te az enyém. 

Szeretsz te itt majd engem, tudom én. 

Jó hűvös takaró a szemfödél. 



Ó, jöjj, siess a tánccal odafenn. 

Mi jó az álom, melyből, édesem, 

Nem ébredünk fel többé sohasem! 

