


Én is jóllaktam; (ha elhiszitek) 

S most könnyedén pöfékelek; 

A fapadon végignyujtózkodom, 

A világról beszélgetek. 



Most a földet úgy meghányom-vetem, 

Még csillagot is rugatok vele, 

A nagy nap mellett úgy elvágtatok, 

Hogy összetörik lőcse, tengelye... 



Úgy van; most én is gazdag úr vagyok 

( Mig újra nem éhezem); 

A lábaim csak úgy lógázgatom, 

Az orromat füstölgetem. 



Köznapi tárgyról verset faragok, 

- Egetverő nagy gondolat, 

Dicsőség, ősi hír, hősköltemény 

Mai világban nem divat! 



Hja, a dicsőség és az ősi hír 

Fényes ma még, mert elkopott; 

A vitézség ragyogó ködmenét 

Megette a moly, - elfogyott. 



Hát a barátság, hazaszeretet 

S a szerelem istenei? 

Élnek még vajjon? - élnek biz azok: 

A festő lefestegeti... 



Hát meghalt a dicsőség és a hír?! 

- Szárazbetegség ölte el! 

A költészet szép özvegyasszonya 

Énekszóval temette el. 



Gyászolja ez mai napiglan is; 

Magamfélék is siratták, 

Még én böjtőltem is;... de mindezért 

Fülét se rázza a világ!... 



Valóban és én oly bolond legyek, 

Mártírrá tegyem magamat? 

Kiéhezem, míg így töprenkedem, 

Tovább lógázom lábamat. 



Talán efféle könnyű dologért 

Hálásabbak az emberek, 

Minthogyha holmi hazaszeretet- 

És hírről énekelgetek!... 

