


Kedvesem, gyönyörüségem, 

Könyörülj már rajtam, kérlek; 

Én kimondhatatlanom, hogy 

Nem tudok eltelni véled! 



Nézlek, bámullak, csodállak; 

Szemeim kéjtelve úsznak 

Bájaid fényözönében, 

Amíg végre belefúlnak. 



Mert hiszen ki tudna nézni 

Hosszasan a fényes napra? 

Megvakulok így hát én is 

Egy pár percre, pillanatra. 



Szépségednek örvényétől 

Elkapatva, fuldokolva 

El-elmerülök, azonban 

Fölvet a hab, félig halva. 



Azután eszemre térek, 

Az hogy elnyom enyhe álom. 

Haj de ott is megjelensz te, 

S nyugtom abban sem találom. 



Fölébredve, rád pillantva, 

Bájaid megint gyötörnek; 

Alig bírom már a terhét 

Ennyi isteni gyönyörnek. 



Mert, én édesem, szerelmem, 

Ami sok, az mégis csak sok; 

Ha a mennyország szakad rám, 

Az alatt én leroskadok. 



Karjaid közé fonódom... 

Arcodon ég a hivó pir; 

Fürteidnek denevére - 

Szívom ajkad, mint a vampir... 



És ölellek, és csókollak, 

Besohajtlak, belehellek; 

S nem elég! Ugyan mondd, édes, 

Hova legyek én már veled? 

