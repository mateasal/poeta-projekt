


És hivatalt vállaljak én is? 

Már mint én, ugy-é? - hivatalt? 

Szép, gyönyörű valóban a terv, 

S nem utolsó a gondolat. 

Egy kevés munka, s azért a 

Szerelmes arcu huszasok 

Halk csöpögése, csurogása... 

Nagyon fölséges szép dolog. 



S talán ideje volna is már 

Hogy meggondoljam magamat? 

Hadd lám csak hát: egy porció rang, 

Majd egykor tőkepénz, kamat. 

És felemás csizmám helyett is 

Egy egész újat vehetek, - 

Úgy van! nincs mit tovább tünődnöm, 

Hivatal után sietek. 



Menj hát az anyaszentegyháznak 

Eltévedett birkája te! 

Csakhogy megtérél valahára, 

Eredj az isten nevibe, 

Simítsd alá égbekiáltó 

Jakobinusi hajadat, 

S egy pohár vízben kereszteld meg 

Pogány, korhely hibáidat! 



No indulj hát a kegyelemnek 

Öles hosszú ajtóihoz! 

Vesd el magad, mint a darabfa 

A főnök úr csizmáihoz. 

Előtted a rózsás jövendő, 

Csak egy kevéssé könyörögj... 

Ördög, pokol! hát mégsem indulsz? 

Hiszen kegyelmes urak ők!... 



Nem, nem megyek!... ne bántsatok; még 

Van egy falatnyi kenyerem; 

Oh, várjatok csak egy napot még, 

Talán majd jobban éhezem... 

Most elsétálok a Dunához, 

S a napsugár alá ülök, 

És míg a zápor el nem oltja, 

Makrapipámból füstölök. 



Oh, hadd maradjak, ami voltam, 

Rongyos szabadság! a tied; 

Bocsáss meg, hogy ha gondolatban 

Megbántottam szentségedet. 

Hadd látogassam ezután is 

Könnyel szentelt oltárodat, 

Hadd harcolok megszaggatott, de 

Becsületes zászlód alatt!... 



Ábrándjaim, ti lelkem apró 

Tündéri! ne féljetek; 

Egy világért se engedem, hogy 

Aranybilincsbe verjenek. 

Jertek ki bátran a szabadba, 

Mulassatok itt keblemen 

Nyugodt örömmel, nevessünk jót 

Az öreg Szentgellérhegyen. 



- De ne bántsuk; hisz tönkre vágta 

Szegényt a revolució; 

A jó öreg! ő volt hazánkban 

A legelső táblabiró. 

Mérgében szinte zöldül, kékül, 

Majd meg vörös lesz, mint a rák, 

Hát még ha tréfából fülébe 

Súgnám e szót: köztársaság!... 

