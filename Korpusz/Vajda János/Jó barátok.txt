


Jó barátok voltak mindig, 

Maradtak is úgy a sírig. 

Két evője egy falatnak. 

Együtt éltek, együtt haltak... 



Sok dicsőség napsugára 

Szállt a bátor bajnokpárra. 

Két fiatal sas a napban 

Száll magasan, magasabban. 



Egy a másikat hirére 

El-elhagyta, meg elérte; 

Nem irigyelték meg egymást, 

Jó barátok voltak folyvást. 



Hol egyik ért, hol a másik 

A vivott vár kapujáig. 

Visszajöttek érdemjellel, 

Mellen égő piros sebbel. 



Egyszer átrohan az egyik 

S a kapunál összeesik. 

Rokon nép van a városban, 

A kapunál összerobban... 



Tesz nagy esküt s összefogva 

Az őrséget lekoncolja... 

Szabad a vár, nép és sereg 

Diadalban ölelkeznek... 



Szép leányok fölemelik. 

Puha karjaikba veszik 

Kemény testét a halottnak, 

Sebeire csókot nyomnak. 



Koszorút tesznek fejére 

És úgy viszik térről térre; 

Vére közé sebeibűl 

Szép leányok könnye vegyül... 



Hangzik a diadalének 

Az elesett hős testvérnek: 

Éljen a megszabadító! 

Olyan eget hasogató... 



Jó barát, ki vele küzdött, 

Haldokol a többi között. 

Neki válik a halálnak, 

De neki nem sebek fájnak. 



" Isten veled, Isten veled! 

Sohase voltam irigyed... 

Nem voltam az, jó barátom, 

Az leszek a másvilágon !..." 

