


A világ hogy elsilányul! 

A zaj, mely megkábitott, 

Azt hivéd, hogy harc, pedig csak 

Halál vonaglása volt. 

Fönn az égen, lenn a földön 

Semmi sincs tökéletes. 

Hitvány volt és lesz az ember... 

Egyél, igyál és nevess. 



Mit törekszel jobbra, szebbre 

Erőszakos útakon? 

Öldöklésen vett szelídség: 

Káron vásárolt haszon. 

Minden úgy van jól, amint van, 

Semmi sincs fölösleges. 

Bűnnel telhetetlen ember, 

Egyél, igyál és nevess. 



Vágysz alkotni maradandó 

Hibátlan műveket? 

Melyeket a mulandóság 

Jó előre kinevet! 

Míg föléje az irigység 

Keze szemfödőt keres... 

Bélpoklos, gyógyíthatatlan, 

Egyél, igyál és nevess. 



Egymagad törekszel arra: 

Boldogítni milliót? 

S ugyanaz terít a földre, 

Kinek vágyol tenni jót. 

Jobb bizony, gondolj magadra, 

S végső nyughelyet keress, 

Hová el ne érjen e hang: 

Egyél, igyál és nevess. 

