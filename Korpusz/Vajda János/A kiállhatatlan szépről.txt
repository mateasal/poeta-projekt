


Messze, messze, napkeletnek, 

Merre nyári felhők mennek, 

Madarak elvándorolnak, 

S halni járnak a fuvalmak; 

Kék hegyen túl, tengeren túl, 

Kiérve a szivárványbúl, 

Át ezen s a másik égen, 

Töméntelen semmiségen, 

Valamikor hajdanában, 

Mátyás király fénykorában, 

Mikor még a földön 

Laktak a tündérek, 

Karmazsinban jártak 

Sarkantyús vitézek; 

Holtig hűn szerettek 

Asszonyok, leányok: 

Akkorában réges-régen 

Ragyogóbb nap járt az égen, 

Rózsa virult minden ágon, 

Sok megesett a világon. 

Ritka volt a szerencsétlen, 

S ha valaki az volt épen, 

Szomorú lett a nótája, 

Mesélt róla a nép szája, 

Sokáig, sokáig, 

A mohácsi csatáig. 

Ottan aztán vízbe halt... 

Ott halásztam én e dalt... 

Nektek adom, hagyva rátok - 

Ha van benn - a tanulságot. 



Egyszer volt egy számadó, 

Annak volt egy szép leánya, 

Kit neveztek országszerte 

" A kiállhatatlan szépnek." 

Annak kelle őt nevezni, 

Mert valóban olyan szép volt, 

Hogy nem állhatá ki senki. 

Aki egyszer rátekintett, 

Ragyogó szemébe nézett, 

Azt szemével úgy megverte, 

Megigézte, megbűvölte, 

Hogy az ilyen szerencsétlen 

Azután csak neki váltott 

Rengetegnek, rónaságnak, 

S addig epedt, sirdogála, 

Míg szivét mind elsohajtá, 

Két szemét mind elkönyezte, 

S "Árviola" névvel ajkán 

Valahol rideg magányban, 

Ahol érte végórája, 

Kilehelte árva lelkét. 

Oh ha én azt elmondhatnám, 

Hogy ha ilyen, hát milyen volt? 

Mi csodás az a bű és báj. 

Melynek fénye épen olyan 

Égetőn ragyog, mint a nap? 

No de Isten jól akarta, 

Hogy halandó ember ajka, 

Teremtő művész ecsetje 

Lenne arra képtelen mind. 

Mert jaj lenne akkor nektek, 

Mai gyönge nemzedéknek!... 

Mint a vézna, vad sikárfű 

Vizmosott hegy oldalában 

Nyárközépi napsugártól: 

Gyöngyfekete szép szemétől, 

Annak olvasztó tüzétől, 

Csak ha róla álmodnátok, 

Elégnétek, hervadnátok! 

Oh, higyjétek el nekem, hogy 

Mint a kora hajnalfényben 

Fehér liliomlevélen 

Ragyogóan rengő harmat; 

Vagy miként a gyöngytengerben 

A kristályfehér tajtékhab, 

Melyet csöndes éjszakákon 

Fölmerülő kősziklákon 

Titkon a szerelmes holdnak 

Epedő sugára csókdos: 

Olyan szép volt, és úgy fénylék 

Makulátlan szüz keblének 

Szemvakító fehérsége; 

És ki azt pihegni látta, 

Amikoron egy-egy fürtje 

Éjsötétséges hajának 

Ott pihent két halma közt, mint 

Koromszárnyu hamvas lepke, 

Kit szegényt, erősen édes 

Illatával széditett le 

Gondtalan víg röpte közben 

Szerelemvágyat lehellő 

Nyílni vágyó rózsabimbó: 

Mondom nektek jó lélekkel, 

Aki látta e fürt árnyát 

Visszatükröződni hónál, 

Habnál is fehérebb, fénylőbb 

Keble rengő tűkörében: 

Azt lecsattanó villámként 

Járta át a gondolat, hogy 

Itt e szép kerek világon 

Százszor élni és születni, 

Dárius kincsével bírni, 

Seregeknek ura lenni, 

És azután üdvözülve 

A felséges mennyországban 

Isten trónja mellé ülni, 

Ott örökké fényben élni - 

Ah! távol se érne annyit, 

Mint e gyilkos szép szemeknek 

Ragyogó mosolytüzében, 

Itt ez izzó lávaajkak 

Velőforraló hevétől, 

Ezek közt a Karrarának 

Minden márványát sötétre 

Szégyenítő jégkarok közt 

Isteni gyönyörüségben 

Elszédülni, elalunni, 

El-elhalni,... és azután 

Akár végkép meg is halni... 

Mit is érne fölébredni? 

A mennyekből földre esni! 

De mit mondok, mit beszélek, 

Mi hijába toldom a szót! 

Elég volna mondanom, hogy 

Fényes, tüzes nyári délben, 

Mikor a hűs réti érben 

Itatgatta kis libáit, 

S maga is lenyujtogatta 

A kristálykavics fenékre 

Gömbölyded szép tejhablábát, 

És a víz mohón kavargott 

Körülötte s szédelegve 

Keringett, forgott az örvény: 

Maga a nap is megállott 

Csodájára s láthatólag 

Reszketett minden sugára, 

Mint a nyárfalevél, a kéjtől... 

De minek is űzöm-fűzöm... 

Száz szónak is egy a vége: 

Gyönge ember, anya szülte 

Hogyha látta, ki nem állta. 

Híre is ment és kerülte 

E világi anyamagzat 

Mint bűbájost, megigézőt. 

Mert ha a közel határon, 

Szolgagyerek avagy úrfi 

Útnak indult, édes anyja 

Igy intette, ótta szóval: 

" Eregy, szolgám, jó cselédem, 

Járj a bölcs isten hirével, 

És ne félj rúttól, gonosztól: 

Mert hatalma nincsen annak 

Az istennel járó ellen. 

De kerüld el messze, messze 

A kiállhatatlan szépet, 

Aki őriz túl az éren: 

Mert ez ellen nincsen mentsvár. 

Ha tanyát ver a szivedben, 

Ki nem űzi senki onnan." 



Ilyeténkép egyre messzebb 

Félemlítő híre terjedt 

Árviola szépségének, 

Veszedelmes szép szemének. 

Volt azonban és pediglen 

Csak a tőszomszéd határban 

Egy kicsinyke csordapásztor, 

Egy apátlan árva gyermek, 

Ki ugyan magát vallotta 

Bandinak, de kit mindenki 

Csak úgy szólitott: te füttyös! 

Mivel olyan nagyon szépen 

Különösen fütyörészett, 

Hogy magához csalna véle 

Minden nyájat és előtte 

Mindennemü lábas jószág, 

Úgy javult, akár a gőböl; 

Ennek, hogy nem volt, ki ójja, 

Ki eszölje: nem is félté 

Senki a veszedelemtől 

A sinlődve serdült árvát. 

Ez oly elszánt vakmerő volt, 

Hogy benéze Árviola 

Tűzszemébe bizton-bátran, 

S rajta nem fogott a bűbáj. 

No de már gyerekkorában 

Oly erős volt, hogy magánál 

Kétszer akkorától sem félt... stb. stb. 

