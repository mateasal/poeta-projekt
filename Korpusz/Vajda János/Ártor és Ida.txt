


Oh kedves az élet, szép a világ; 

Itt hagyni nehéz nyarad, ifjuság... 

De szép Ida nélkül nem élhetek... 

Világom, éltem, isten veletek! 



Pokol az éden is pár ne'kül; 

Le a sírba, le, csak ne egyedül! 

Kevély, dacos Ida ott lesz velem; 

Egyszer halok, egyszer megölelem. 



Kértem, könyörögtem; kinevetett. 

A halállal szóltam; megegyezett. 

Csak vigyem el, ugymond, majd összeád; 

Öleljem örökké szűz derekát. 



" Ölelni fogom szűz hóderekát, 

Csókolni tüzes parázsajakát. 

Rongy életemet így jól eladom. 

A halált, a rondát, kikacagom." 



A sírbolt zárva, a kulcs kihajítva. 

" Ketten valahára, ketten Ída !" 



" » De isten a harmadik, tudd meg, pór ! «" 

" S mi mindaketten csak hamu, por !" 



" » Itt esküszöm, őseim hamvaira, 

Hogy meghalok inkább ! «" - "Hahaha! 



Hisz magam is épen úgy akarom. 

Szerelmet ad ajkam, halált karom. 



Ragyogó szép tested ugy égetett; 

Ki nem állhatom már; legyen hideg! 



És lelkedet, azt magamba szivom, 

Hogy el még a halál se válasszon." 



Sírmécs odafönn, aludj ki hamar; 

Hóváll, ne remegj, az éj betakar. 



Tizenkettőt ver az óra, 

Vigyázzatok házatokra. 

Atya, fiu és szent lélek! 

Mondja minden jótét-lélek! 



Dúl, ful a szél, szaggat fákat, 

Mint valami dühödt állat. 

Ablak, ajtó zörg; a sírbolt 

Egyszerre csak nagyot sikolt. 



Hirtelen megállapodék 

A szél, mintha hallgatóznék. 

Még egyet nyög, egyet sóhajt. 

Mit jelenthet!? kéjt -e vagy jajt? 



Szivében a tőr, de az ajk meleg 

Egy percig: ez Ártor, ez a tied! 



Csak percig, ugyan minek is tovább? 

Több kéjt az öröklét maga sem ád! 



S gyult ajka halóéhoz közelít; 

De holtat a holtak nem engedik! 



Egyszerre, holott mi zörej se volt, 

Valamennyi előtte áll, a holt. 



A lányra eresztik pókkarjokat; 

Nem húzza ki száz ló egy ujjokat. 



Rángatja el Ártor, sehogy se megy. 

Megkondul azonban fölötte: egy! 



Eltűnnek a vázak, de már mit ér? 

Még tüzel az agy, de már fagy a vér. 



És üthet az óra akár hatot, 

Mindegy nekiök: az utolsó volt. 



Hova lett a kisasszony s a vadász? 

Túrt hangyaboly, zúg, forr a grófi ház. 



Egyházfi le-föl lót-fut; mi baja? 

Orsó a szeme, gereben a haja. 



Házát keresi, nem tudja melyik. 

Hebeg sokat is: nem érteni, mit. 



Kezében a kriptakulcs: oda hát! 

Le a baktert, a szolgált katonát. 



Lemegy az, föl is ér; beszélne már; 

De néma örökre, szegény; mi kár! 



A diák, pedig olyan jó feje volt, 

Esze nélkül jött föl: tébolyodott! 



Megy harmadik is, nagy igéretért; 

De mi haszna, az meg már föl sem ért. 



Ne senki be többet! Hívnak papot, 

Beszenteli újra a templomot. 



A kriptagarádot befalazák. 

Azóta, kié volt, kiholt az ág. 



Halasztva a pör, temetve titok, 

Úgy várja be a vég itéletnapot. 



S csak sejti, ki hallja, mit beszél, 

Mely szökdös az ablakon át, a szél. 

