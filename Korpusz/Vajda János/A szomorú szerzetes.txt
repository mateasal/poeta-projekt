


Svédföldön áll egy ó torony, 

Kesely bagoly szállója; 

Eső, vihar játékszere 

Jó háromszáz év óta. 

Az emberek, kik egykor benne laktak, 

Örömmel, fájdalommal - oda vannak. 



Záporban egy lovag közelg, 

Sarkantyút ad lovának. 

Merengés közt eltévedett, 

Jöttén az esthomálynak. 

A szélviharban orditozva reszket 

A rengeteg, mint megkorbácsolt gyermek. 



Elhíresztelt volt a torony, 

Hogy fényvilágban, éjjel, 

Egy csuklyás szellem jár oda 

Oly bánatos bús képpel, 

Hogy aki egyszer a szemébe nézett, 

Bú szállja meg - s nem kell neki az élet. 



Megy iszony nélkül a lovag, 

S a toronyboltozatban 

Beállitott lovához így 

Szól könnyeden, vidáman: 

" Nos ugy -e jobb itt - jöjjön bár kisértet, 

Mint odakünn kiállni a szélvésznek ?" 



Az ázott nyerget, zabolát 

A lovon megereszti; 

A zord helyen köpenyegét 

A földre leteríti. 

S még áldást mond porára a kezeknek, 

Kik ily erős egy tornyot épitettek. 



És amint szenderg, álmodik, 

Az éjfél idejében 

Horkol, kapál ijedt lova, 

A torony boltja fényben. 

Villog a fal, mikéntha égni látnád, 

A lovag szedi össze bátorságát. 



Kitágult orral hortyog az 

Ijedt mén és vicsorgat, 

És nézi a kisértetet, 

Hosszú sörénye borzad. 

S amint a lelket a lovag meglátja, 

Szokás szerint körösztöt vet magára. 



Elébe áll a szerzetes 

Panasztelt, rémes halkan. 

Némán sír arcán egy világ, 

Oly búsan - ó, mi búsan! 

A lovag nézi mereven e képet, 

És szíve gyengül, érezőn részvétet. 



Nagy, titkos fájdalom, mitől 

Átborzad a természet; 

Mit sejt egy vérző sziv, akit 

Kétségbeesés kerget, 

De el nem ér: e fájdalom jelen meg 

Szemében a szomorú szerzetesnek. 



" Oh, mondd, mi bánt? mi lehet az, 

Mi olyan mélyen hat rád ?" 

Lecsüggő fejjel a barát 

Megnyitja halvány ajkát, 

Hogy szörnyüséget mondjon el - az útas 

Rémülten rákiált: oh, hallgass, hallgass! 



- Eltűnt a szerzetes, virad. 

Tovább halad a vándor, 

De többé egy hangot sem ad, 

Elmélkedik halálról... 

A paripának sem kell többé abrak; 

A lónak vége, vége a lovagnak. 



S midőn a nap nyugovóra száll, 

Sziveik elfogódnak. 

Minden bokorból a barát 

Int, levelek zokognak... 

Merő sebet lát, jajszót hall a légbe... 

- A ló betántorg a tenger vizébe... 

