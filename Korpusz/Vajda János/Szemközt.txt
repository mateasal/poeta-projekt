


A mélységes mély tengerek 

Örvénye úgy el nem ragad, 

Mint, ha szemedbe mélyedek, 

Egy szédületes gondolat. 



Mért üdvözíthetnél te mást, 

Akárkit, csak nem engemet?! 

Keresem a vigasztalást, 

S ha meglelem, kétségbe ejt. 



Vágyamnak, melyet érezek, 

Nagysága ép a kárhozat. 

Éleszti kis szél a tüzet, 

De már a nagy eloltja azt. 



Bár szűm sovárgja untalan, 

De mert istennek lát szemem, 

Hogy mondja neked ajakam: 

Jövel, égj, kárhozz el velem?! 



Ha bírhatnám szerelmedet! 

Tudod -e már, mi volna az? 

Hogy ez az egy mért nem lehet? 

Mert képzelem és szent igaz, 



Hogy akkor ott megáll a nap, 

S - lélekzet nélkül - a világ; 

Az idő még egyet sohajt, 

Végsőt: "Eddig volt, nincs tovább !" 

