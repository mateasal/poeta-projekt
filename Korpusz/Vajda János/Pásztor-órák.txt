


Már igazán dühbe jövök 

Szépséges kedvesem, miattad, 

Hogy kerek ég és föld között 

Nem lelek tárgyat, hasonlatnak. 



Hiába, szó ide-oda, 

Végtére is csak azt kell látnom, 

Te vagy a legnagyobb csoda 

Ezen a szép tündér világon. 



Mint igazi mohamedán 

Próféta szent könyvéről tartja: 

Te vagy előttem a Korán; 

Minden szépségnek foglalatja. 



Mi itt körültünk egyedül, 

Külön-külön, megfoghatatlan: 

Mint ellentét mind egyesül 

Benned, csodálatos összhangban. 



Szemedben, mely felém ragyog. 

Együtt van éjfél és a hő dél. 

Szebb vagy, mint mind az angyalok, 

És csábitóbb az ördögöknél. 



A vállad oly hideg, fehér, 

Mint a szűz hó a Kárpátokban. 

És mégis gyújt, ha közel ér, 

Perzsel, mint villám olthatatlan. 



Bájad nem ismer éjt, napot. 

Hatalma nincs rajtad sötétnek. 

Sötétben is... ah, még csak ott! 

Úgy sütsz, lobogsz, hogy majd elégek. 



S az üdv izzó kohója, hol 

A csók terem, mi bűvösb annál? 

Az tüzesebb, mint a pokol, 

És édesebb a menyországnál ...! 

