


Ki nem irigyeltem királyokat, 

Irígyed voltam, jó halott. 

Kit egyre csalt az élet, a halál 

Nekem elégtételt adott. 

Régen por és árnyék vagy már, aki 

Szeretve voltál általa; 

Koporsód nyílt meg épen, amidőn 

Nyílt volna mennyed ajtaja. 



S én, mint győztes, ellene fölé, 

Sírodra téve lábomat: 

Én élek, és te halva vagy! sivár 

Diadalom e gondolat... 

És mégis... hogyha tán szivembe lát 

Köröttem lengő szellemed, 

És látod benn a kétely ördögét, 

Mely gúnyosan vigyorg, nevet: 



Úgy szánakozol e diadalon! 

Míg bujtogat a gyáva ész, 

Szivemben őrjöng ádáz bosszuvágy, 

Kétségbeesvén, hogy nem élsz! 

Oh, szólj, felelj, oszlasd el kételyem! 

Sirodba zárva a titok. 

" Ki hallgat, az megegyezik "... De nem! 

Hiszen nem szólhat a halott! 



Ó, por, hamu e koporsó alatt... 

Szél, mely suhansz e hamuval, 

Fű a holt ajkból, ha az összeért 

Az ő legédesb ajkival: 

Im itt egy ifju élet, az enyém! 

Ha elcserélhetnők a sort: 

Éledjetek föl, s legyek én a por, 

Mit a mohó szél messze hord!... 

