


Kik hű fiai vagytok e hazának, 

Kik éltek érte, és meghaltatok, 

Hallgassatok rám, élők a hazában! 

S ti a sírokban - halhatatlanok! 

Hozzátok szól e jó édesanyának 

Legszegényebb, legszeretőbb fia, 

Hallgassatok rám! - az igaz könyörgést 

Istennek is meg kell hallgatnia! 



Én, ki a véremet könyekbe sírom 

- Ki nem siratna haldokló anyát? - 

Ki szánná vérét, anyjától vett vérét, 

Ha megmenthetné a halót magát? 

Én, aki virrasztok a haldoklónál, 

Míg jönnek a félelmes éjjelek, 

Én elhagyottan könyörgök hozzátok: 

Testvéreim, jertek, segítsetek! 



Csak nézzetek ki a sötét éjjelbe! 

Ott leskelődnek a szörnyetegek; 

Üzzétek a gyávát el... hisz ébren 

Nem néznek farkasszemet veletek! 

Oh, keljetek fel! Ily viharos éjben, 

Ily vészes éjben ne aludjatok! 

Az éjnek álmadarait nézzétek!... 

- Vagy a sötétben megvakultatok? 



Hát aki lát, remél, hát aki érez, 

Kétségbeessék e veszély fölött? 

Ki a hazáért ontaná el vérét, 

Bánatba haljon el - gyávák között?! 

Testvérek! még nem mostoha-anyátok 

E szép haza, jertek, segítsetek!... 

Oh, jöjjetek, mert nem lesz majd anyátok!... 

S fogtok-é aztán élni, gyermekek? 

