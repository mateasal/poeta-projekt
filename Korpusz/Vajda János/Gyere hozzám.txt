


Gyere hozzám, szeress engemet, 

Aranyozd meg szegénységemet. 

Alacsony házamba jöjj be napvilágnak, 

Sötét éjjelembe arany fénybogárnak. 



Szegény vagyok - nem tagadhatom, 

Nem osztoztam földi javakon: 

De én tudom, hogy ha szeretnél te engem, 

Valamivel mégis birnánk mindaketten. 



A napot majd avval töltjük el, 

Várjuk a szép éjt, hogy jöjjön el; 

Oh, a nappal minden valóságával 

Föl nem ér egy csöndes éjre gondolással! 



Álmodol majd, mint a liliom 

Forróságról - nyári hajnalon, 

Mely a szomjúságtól meghajolva, lankad 

S érezi, hogy száll az éltető mézharmat. 

