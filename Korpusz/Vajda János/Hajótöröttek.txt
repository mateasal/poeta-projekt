


Egy búborékkal kevesebb 

Az örök semmi tengerén. 

A sír egy lábbal közelebb, 

És távolabb egy szép remény, 

Álljunk meg egy kissé, barátim, 

E zárt sziget mentében itt: 

Nézzünk be jól a végtelenbe: 

Nincs egy hajó, mely közelít? 



Az ég borult, s szél mégse leng; 

Az ég villámlik szárazon; 

Ha üt, nem hallja senkisem; 

Mézharmat csillog a gazon. 

A habok oly halkan susognak, 

Mint a haldoklók ajkai, 

Kik jobb világ titkába látnak, 

De nem bírják kimondani. 



Mentő hajót várjunk -e még, 

Ha durva szirtbe ütközött? 

Választanánk - ha nincs egyéb - 

Halál és őrület között? 

Óh a vihar, mely összetört, széjjelszórt, 

Kerülne vissza legalább, 

És ölne el szépen, dicsőn, míg 

Nem őrjít meg a némaság! 



De nincs remény, de semmi jel! 

Biztatnak még bátor szivek, 

De már magok se hiszik el, 

Mindegyre fogynak a hivek. 

Nincs mért keressen föl a kalmár, 

S rablócsapat ha ránk talál, 

Csak rabul vinne: ami ránk vár, 

Koldus halála - éhhalál! 



Idő mulik, nap áldozik, 

S szép ifjuságunk oda van. 

Iszap beföd, viz elborít 

És elenyészünk nyomtalan. 

Ajk nem mesél, s mit írna föl könyv 

Hogy vérünk is volt - hamu lett - 

Ah a bitó is szebb, hisz arról 

Valaki még példát vehet!... 

