


Oh, napnyugot hazája! mily hamar 

Keresztül élted a fényes delet! 

Mely előbb még bálványozott, a föld 

Kiábrándult és szánja estedet. 

Elvész a hír és dicsőség, amit 

A szabadságnál jobban szeretél; 

Meggyűlölt a szabadság istene, 

S halállal büntet e rút vétkedért... 



Tekints reánk, kiket nem ismerél, 

Mert nagyravágyó és kevély valál; 

Hisz sasod a völgy ibolyáinak 

Bokraihoz csak ragadozni száll. 

Nézz ránk, kik küzdünk egyedül csak a 

Szabadságért, s piruljon el hired. 

... Meghalhatunk, de halálunk dicső 

S nem gyalázatos lesz, mint a tied! 



Oh, nagyszerűen nevetségesek, 

Oh, szent szabadság arszlán-hősei! 

Kiknél csupán divatnak mondhatók 

Az emberiség szent küzdelmei. 

Csak gúnyoljátok hát magatokat 

- Hisz külszin az, mi nektek élvet ád - 

De ne mondjátok a világnak azt, 

Hogy honotok most is köztársaság! 



Te hatalom, hír s dicsőség után 

Sohajtozol örökkön, s nem tudod, 

Hogy a szabadság legfőbb hatalom 

S legszebb dicsőség... s ez ölő bajod... 

Szabad léssz majd, de büntetésedül 

Éppen dicsőség nélkül léssz szabad, 

Egy ismeretlen nép ajándokul 

Adandja vissza szabadságodat! 



Oh, nemzetem, magyar nép! küzdj, remélj! 

Szemem könyez, midőn rád gondolok; 

Látom jövődet: hidd el, oly nagy az, 

Hogy bámulásától nem szólhatok. 

Oh, franciák országa, te neked 

Volt szánva e jövő... sirasd, sirasd... 

- Ha szenvedél, felejtsd el, nemzetem; 

Mert istened tenéked szánta azt! 

