


Innen föl a Szírius csillagáig, 

E képzelemfárasztó messzeség, 

Mely már előttünk végtelennek látszik, 

E napszögekkel kivert íves ég, 



E szörnyü távol a nagy egyetemben - 

Mi ez egyéb? - egy kulcslyuk, melyen át 

A mindenség titkát fürkésző lelkem 

A megfoghatlan végtelenbe lát. 



S mit látni ottan? - Csillagok-, napoknak 

Megszámlálhatlan tündöklő raját, 

Amint az űrben forgva vándorolnak 

Egymás körül s együtt, tovább, tovább... 



Mennek, menelnek, mint a fővezéri 

Szemlére kivezényelt hadsereg. 

Kisebb-nagyobb közökben egymást éri 

Dandár, hadosztály, zászlók, ezredek. 



Mennek külön-külön, kimért ütemben, 

Egy-egy vezér után minden csapat, 

S mind valamennyi egyfelé, szünetlen, 

Fagyasztó fegyelemben, hallgatag. 



De hát hol a fő, mely vezényel itten? 

Pásztortalan nyáj volna a világ? 

Ki tartja fönn e szörnyü méretekben 

A rendet, mely hajszálig összevág? 



E szakadatlan haladó gomolyban 

A seregeknek ura, a király, 

Bizonnyal a középen, mozdulatlan 

Nyugalma fönségében, ottan áll... 



Keressük ottan, ott lesz ő, az Isten ...! 

Képzelhető -e bárhol egyebütt? 

- De hát a térben, melynek széle nincsen, 

Hol a közép? - Sehol, vagy mindenütt?...! 



Elmúlnak majd mind e világok; 

Egy ravatal lesz az ég boltja. 

Egymás után e sok gázlángot 

Egy láthatatlan kéz kioltja. 



Az életet, az "Úr" vetését, 

" Halál" szolgája learatja. 

Ugarrá vál a nagy mindenség 

E - nekünk végtelen - darabja. 



Világtalan napok csoportja 

- Üres halálfejek - dermedten 

A sötét éjszakában bolygva 

Kisértik egymást, jéglepelben. 



Sokáig nem lesz itten nappal; 

De örökké sem tart az éjjel. 

Előbb-utóbb megjő a hajnal 

Életre keltő fényességgel. 



Egyszer csak a nagy éjszakába, 

Mint a mindenható kezétől 

A végtelenbe lökött fáklya, 

Csodálatos jelenség tűn föl: 



Az égnek a mérhetlen léget 

Átnyargaló fürtös csillagja 

A sötétségben alvó réteg 

Lámpáit sorra gyujtogatja. 



Aztán megint lesz itten élet, 

Teremtmények, kisebb-nagyobbak. 

Az emberek hisznek, remélnek, 

Halhatlanságról álmodoznak. 



És forg tovább, miként az orsó, 

Világi rendnek körhintája. 

Bölcső, menyasszonyágy, koporsó, 

Enyészet, élet egymást váltja. 



Karácsonyesti ólomöntők 

Játéka hát a nagy mindenség? 

Méret szerint hangyák, földgömbök 

Rendeltetése buboréklét ...? 



Alakok, tömbök, mindig újak 

Jönnek, suhannak, mint a felhők. 

Örök a léte a salaknak, 

Elmulandók csupán az élők? 



Ez öntudatlan zagyva minden, 

Ez volt, van és lesz mindörökké. 

Gondolkozó lény percig itten 

Él, meghal, aztán - soha többé ?... 



Elindul im egy árva lélek, 

Előtte a nagy pusztaság; 

Az úttalan végetlenségnek 

Kétségüzötten neki vált. 



Mint a fogoly vad mély veremben, 

Hol menthetetlen vége van, 

Kisérli a szökést szünetlen, 

Bár látja már, hogy hasztalan: 



Vergődő lelkem is magába 

Csak jár, kutat, bár tudja jól, 

Amit keres, föl nem találja, 

Hiába fárad, fuldokol. 



Szeretné tudni, hogy kit szolgál; 

Hol itt az úr, ki ő, mi ő? 

Keresse fönn a csillagoknál? 

Vagy ő az, az örök idő? 



Itt mindenütt, bennem, fölöttem 

Merő csoda, titok, homály. 

Ide mi végre, honnan jöttem? 

Miért e lét, mi a halál? 



Eszmék, megfoghatlan fogalmak! 

Sötét, ijesztő kételyek! 

A mulandóság lehangol csak, 

Az öröklét kétségbeejt. 



E földi élet kínja hagyján; 

Elvégzi majd egy pillanat. 

De túl a néma sírok halmán - 

Mi rejlik ott, a föld alatt? 



Elmúlni innen mindörökre! 

Mi szomorú, gyász végezet! 

Rohadni, lassankint, büzhödve, 

Mig jajgat, aki szeretett... 



És mégis így jobb, hogyha így van, 

Oh, add, uram, hogy így legyen. 

Legyen a vég örök a sírban, 

A rög maradjon végtelen. 



Örökké élni; élni, élni, 

Lét kínja bármi szaggató; 

Soha, soha meg nem pihenni... 

Irtóztató, irtóztató! 



Im itt vagyok a sötétségben, 

Tehetlen, árva, elhagyott. 

Nem hogy kié, de voltaképen 

Azt se tudom, hogy mi vagyok? 



Teremtmény, jószág, ismeretlen 

Erőnek rabja, eszköze. 

Nem magamé se testem, lelkem 

Egy mozdulata, egy ize. 



Ki tudja, mit hoz a jövendő, 

A közelebbi pillanat? 

Mesébe, dajkadalba illő 

Beszéd a szabad akarat. 



Oh, józan értelem csúfsága: 

Örök világi rend, ahol 

Ki ártatlan jött a világra, 

Apái bűneért lakol! 



Higyjem, hogy üdvözül a megholt, 

Ha mind hibás, mi él, mozog? 

Ámítanak maguk az égbolt 

Szép szemei, a csillagok. 



A hajadoni szűz szemérem 

Pírjában égni látszanak. 

Szép álcák! - tudjuk, voltaképen 

Mindannyitok merő salak... 



A napnak átlopott sugára 

Kendőzi, festi testetek, 

Holott az oly sötét, akár a 

Börtön, mint itt ez a mienk. 



Bűn a teremtés, átok e lét. 

Becsületes csak a halál - 

Talán, talán, ha lelkünk végkép 

Megsemmisül, nyugtot talál... 



Oh hogyha égi, földi itten 

Mi kavarog, mind csalfa, gaz; 

Szinlés, csalás, hazugság minden, 

Csak lenne bár ez egy igaz! 



Ölj meg, de igazán, valóban, 

Örökre öld meg lelkemet. 

Ne keljen gondolat agyamban, 

Ne tudja, hogy volt s még lehet... 



Ez egyben légy, uram, kegyelmes, 

És megbocsájtom én neked, 

Hogy adtad e nem kért, keserves 

Siralomházi életet... 

