


Nem nézem én az ibolyát 

Kakukra én nem hallgatok, 

S nem jóslom ebből a tavaszt, 

- Ez már igen kopott dolog. 

Falunkban a zsidógyerek 

Rongykérő sípja hangozik, 

Ez legbizonyosabb jele, 

Hogy az idő tavaszodik. 



Nem szedek én kikericset, 

A gólyákat sem bámulom, 

Én a tavaszt egészen új 

Költői pontról jósolom. 

Fölöstökömre a biró 

Már nem pálinkát, bort iszik, 

Ez legbizonyosabb jele, 

Hogy az idő tavaszodik. 



Fecskékre és a zöld mező 

Virágira nem ügyelek, 

A legelőre kimenő 

Tehéncsordának nem hiszek. 

Itáliából a goróf 

Magyar honába költözik: 

Ez legbizonyosabb jele, 

Hogy nálunk is tavaszodik. 

