


Mikor Mátyás Német-Újhelyt 

Ostromolta... 

Hajh! hogy elmult a dicső kor, 

Be szép volt a! 

Mint sugár a nap után, ha 

Beestellett, 

Repül hozzá örömmel az 

Emlékezet... 

Örömmel és mégis a szem 

Könnybe lábad: 

Ragyog benne gyászló öröm, 

Büszke bánat!... 

No de cseppet félre, bánat, 

A dologra!... 

Mikor Mátyás Német-Újhelyt 

Ostromolta: 

Akkorában kelet ura 

Mahmud zultán. 

Szólt hűséges emberéhez: 

" Eredj szolgám, 

Ékes nyelved-, szép elmédnek 

Híre nagy van, 

Most mutasd meg, mi lakik benn 

Bölcs agyadban. 

Eredj, hívem, nagy Mátyáshoz 

Föl Budára, 

Mondd, törökök ura neki 

Ezt kivánja: 

Hogy közöttünk mindörökre 

Legyen béke: 

Legyen övé a világnak 

Egyik vége, 

És a másik majd enyém lesz, 

Tudom, egyben, 

Csak mi egymást ne rongáljuk 

Eztán ketten." 



Nem volt sok a török zultán 

Kívánsága. 

Tán a jó úr a jövendő 

Képit látta ?... 

S tán másként is állanának 

Most a dolgok, 

Ha a követ el nem veti 

Úgy a súlykot; 

Mert a jámbor vala épen 

Olyan ember, 

Mint ki ugyan sokat tud, de 

Keveset mer. 

Ujhely alatt Mátyást s hadát 

Megtalálja, 

Vezérek közt tudományát 

Veti-hányja. 

Mondja, hogy a földön ember 

Nincs teremtve, 

Kit szavával, - mire akar - 

Rá ne venne. 

Magyar Balázs megsugá ezt 

A királynak. 

Az mosolyga, s megörült a 

Jó tréfának. 

" Mátyást - ugymond - e világon 

Úgy ismerik, 

Hogy szereti a tudomány 

Embereit; 

Ne legyen hát panasza, hogy 

Megvárattam: 

Jöjjön a bölcs férfiu e 

Pillanatban." 

De azonban jelt adott a 

Támadásra; 

A dörejnek, csatazajnak 

Nincsen mása. 

Haragtorzas sörényszárnnyal 

Száguldoznak 

Jobbra-balra sarkantyúzott 

Csatalovak; 

Mintha lenn a pokol mélye 

Feldörögne: 

Száz dübörgő ostromágyu 

Megy előre, 

A nap is a szelid égen 

Iszonyodva, 

Takarózik tüzokádó 

Füstgomolyba. 

Mint prédára kerekedő 

Gyors karvalyok, 

Büszkeségtől fényes, görbe 

Magyar kardok 

Kivillannak a hüvelyből, 

S világítnak: 

Hír, dicsőség ösvényére 

A harcfinak. 

S mintha majd itélet napján 

Letaszítva 

Hullanak a csillagok mind 

Összevissza: 

Úgy repülnek a süvöltő 

Golyók itten. 

Mátyás király áll közöttök, 

Mint egy Isten! 



Jön a követ, jön a követ - 

De hogyan jön! 

Nem állt ő még soha ilyen 

Ingó földön! 

Tudott mindent - sokat tanult 

Egyiptusban, 

De ezt nem tanulta, nem volt 

Ilyen tusban. 

Meg nem tudja fogni, hogy van 

Okos ember 

És király, ki e veszélynek 

Állani mer. 

A beszédre legkisebb volt 

Most a gondja. 

Csak tünődött: mondja -e, vagy 

El se mondja? 

" Üdvözöl a - üdvözöl a 

Török zultán ..." 

Golyó süvölt, és a beszéd 

Elhal ajkán. 

Egyik csatlós már a földön 

Szörnyet halva: 

Kimerevült ifju arca 

Megsápadva; 

De a tudós követ úr még 

Jobban sápad, 

Hogy megveszi Mátyás szivét 

A sajnálat. 

" Eredj vissza az uradhoz ", 

Szól nyugodtan, 

" Mondd neki, hogy küldök embert 

Még e hóban, 

Aki, hogyha rábeszélni 

Nem tud épen 

Úgy, miként te, de tud szólni, 

Hogy megértem." 



Megy a követ: mindazáltal 

Kár volt érte, 

Hogy valóban bölcs fejét ily 

Gyász sor érte. 

Törökország határáig 

Szótlan elment, 

De tovább már nem vihette 

El a szégyent. 



Terebélyes szép tölgy állott 

A határon, 

Rábeszélő bús dal szólt az 

Egyik ágon; 

Megszerette azt az ágat, 

S válasz helyett 

Szolgájától hazaküldte 

A zsineget... 

