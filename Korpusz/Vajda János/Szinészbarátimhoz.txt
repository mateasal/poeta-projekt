


Hol vagy kipusztult Jéruzsálem, 

Gyászos hírű Nagybecskerek? 

S ti cimborák, kik szétmenétek, 

Mint az anyányi verebek ?... 

Oh, Fáraónak árva népe, 

Rólad gyakran emlékezem én... 

- Hisz olyan trupp, mint a miénk volt, 

Nem is volt több a föld szinén! 



Ti jóban, roszban hű barátok, 

A koplalásban kollegák, 

A pörpatvarban feleségek, 

Kalandüzésben cimborák! 

Oh! van -e még sok adósságtok, 

Vándorpályátok merre mén? 

- Mert olyan trupp, mint a miénk volt, 

Nem is volt több a föld szinén! 



Sok jó napokra emlékszem még! 

- Mikor én hordtam cédulát. 

Mily jóizűen eddegéltünk 

Pattogatott kukoricát!... 

Mily kéjelegve rágicsáltunk 

A nyomor sótlan kenyerén... 

- Oh trupp, dicső trupp, vajmi kár, hogy 

Párod nem lesz a föld szinén. 



S midőn búcsúztatókat hordtam, 

Kapálni volt a közönség; 

Nem kaptam semmit, mégis másnap 

Újdonatúj csizmát huzék. 

Oh, trupp! - ebéd után jóllakva, 

Gyakran reád emlékszem én, 

- Hisz olyan trupp, minő te voltál, 

Dehogy lesz több a föld szinén! 

