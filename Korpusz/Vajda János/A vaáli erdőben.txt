


Odabenn a mély vadonban, 

A csalános iharosban, 

Félreeső völgy ölében, 

Sűrü árnyak enyhelyében; 



Oh milyen jó volna ottan, 

Abban a kis házikóban, 

Élni, éldegélni szépen, 

Békességben, csöndességben!... 



Nem törődni a világgal, 

A világ ezer bajával. 

Meggondolni háboritlan, 

Ami immár közelebb van... 



Illatos hegy oldalában, 

A tavaszi napsugárban, 

Nézni illanó felhőkbe, 

Mult időkbe, jövendőkbe... 



És azután, utóvégre, 

Észrevétlenül, megérve, 

Lehullani önmagától, 

A kiszáradt életfáról... 



S ismeretlen sirgödörbe' 

Elalunni mindörökre... 

S ott egyebet mit se tenni, 

Csak pihenni, csak pihenni... 

