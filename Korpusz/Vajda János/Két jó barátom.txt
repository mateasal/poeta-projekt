


A birtok, mit születésem adott, 

Az élet közös nyomora; 

S te vagy e birtok olcsó címere, 

Kétkrajcáros makrapipa! 



És e nyomor meg e makrapipa, 

Legjobb barátim lettenek, 

És sötét óráimba kívülük 

Senkit, semmit nem ismerek. 



Oh, én tudom, hogy e két jóbarát 

Hű lesz hozzám halálomig 

S nem hagynak el, miként az emberek, 

Utósó lehelletemig. 



S hol a nyomornál hűségesb barát, 

Mely a sírba kisérni fog? 

Mely ott még egy élethosszat keserg, 

Míg végkép el nem hamvadok!... 



S te leghűségesebb makrapipa, 

Te leszesz olcsó sírjelem, 

Mert a nyomor, tudom, nem engedi, 

Hogy nekem más fejfám legyen! 

