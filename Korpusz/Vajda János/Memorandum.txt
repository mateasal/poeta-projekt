


Csordultig telve az ürömpohár. 

Nyugodni menni - jobb is volna már! 

De nem mehetek, mert adós vagyok; 

S én várok, mert fizetni akarok. 



Egy csillagom biztat még, a tudat: 

- Nem olthatá ki annyi kárhozat - 

Hogy feljön egyszer még az én napom, 

Számot vetek majd én is akkoron. 



Ellenség, jó barát, ne féljetek, 

Nem maradok adós, megfizetek. 

Kinek mivel, jó-rosszal, fogadom, 

Bár későn, dús kamattal megadom. 



Addig csalékony tenger, sokaság, 

Nyelved foroghat! - akár üld vagy áld, 

- Ez elégtételt kéri tudatom: 

Válaszra egyiket se méltatom. 



S ti mai naphősök, széltrombiták! 

Babérotok: csinált hamis virág. 

Gúnyolódástok közönyös nekem, 

S dicséreteiteket - megvetem. 

