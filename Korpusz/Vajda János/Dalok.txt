


Ki álmomban megjelensz, és 

Fölriasztasz nyughelyemről, 

Hogy rohanva meneküljek 

Szépségednek képzetétől, - 

S kiérjek bár a világból, 

Képedet én ott is látom, 

E kegyetlen üldözésért 

Lesz-é megjutalmazásom? 



Szemed fénye gonoszabb, mint 

A temető bolygó fénye, 

Legalább hátul kísért ez, 

S van menekvés még előle. 

Forduljak bár jobbra, balra, 

Szép szemed előttem látom: - 

E szándékos kínozásért 

Mi jutalmam lesz, virágom? 



Ki nappalom rövidíted, 

Mintha időmet rabolnád; 

Végtelen hosszúra nyujtod - 

Virrasztásim éjszakáját. 

Nálad mulat tán a hajnal, 

Néha oly hiába várom, - 

E mondhatlan szenvedésért 

Lesz-é jutalmam, virágom ?... 



Szerelemnek olthatatlan 

Lobogó vad lángja, 

Vakmerő vágy vészbeomló 

Gyors Niagarája... 

Titkon égő indulatnak 

Féke, szép szemérem, 

Keserédes szenvedésem 

Rózsa-tövis koronái, 

Hagyjatok el engem!... 



Szerelemnek olthatatlan 

Lobogó vad lángja, 

Aranyat festő az égnek 

Sötét borújára. 

Vakmerő vágy, gyöngybúvárom 

A veszélyek örvényében, 

Keserédes szenvedésem 

Rózsa-tövis koronái, 

Ne hagyjatok engem!... 



Hova fér e tenger érzés 

Egy ember-kebelben? 

Tenger! - még ez mi parányi! 

Csak egy csöppnek érzem, 

Mi vagy hát te szerelemnek 

Érzelemvilága! 

Te vagy-é a levegő-ég, 

Melynek nincs határa. 

Körülvevő és fenntartó 

Az egész világot, - 

Melyet még a költő és bölcs 

Ki nem magyarázott?!... 

