


Itélet van most fönn az égen, 

Nézi a bámész föld nagy mohón. 

A nap képe úgy elfeketül, 

Mint az ember arca a bitón. 



És tán a felséges padláson 

Inganak is már a gerendák. 

Biz e rozzant föld még szétmállik, 

Mint a nagy tudósok jósolák. 



Ami nem lehetlen, meglehet, 

Hogy az épen most következik: 

Mielőtt én édes kedvesem, 

Szedtem volna ajkad epreit. 



Hátha nem hazudnak a jelek? 

Jer ölembe, szép szerelmesem, 

Aztán romba dőlhet a világ: 

Karjaid közt észre sem veszem. 

