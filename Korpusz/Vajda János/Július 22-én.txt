


Csak oly nagyon ne szeretném hazámat!... 

... Ne kérdjetek, ne bántsatok, 

Távozzatok, pusztuljatok... 

Nincs már szavam, nincs énekem, 

Lelkemben kő az érzelem 

S nem csalogány az akarat, 

Mely lágy dalok szárnyán repül, 

Vihar, mely szór villámokat, 

Átkot, melytől a vér kihül... 

Ne bántsatok, ne kérdjetek; 

Olyan vagyok, mint az idő, 

Mely a vihart előzi meg: 

Csendes, sötét, kétségbeejtő. 

Tüzet hányandó bérc vagyok, 

Még ajakam csöndes, de rajt 

Mindent megégető harag 

Dühös tajtéka sustorog. 

Mért szeretlek, népem, hazám ?... 

Hogy a harag és gyűlölet, 

Mely most irántad bennem él, 

Úgy vesse széjjel keblemet, 

Hogy meg ne átkozhassalak... 

Amily igaz, hogy tán ha egykor 

Megátkoználak tégedet: 

E magzatod, 

Aki megátkozott, 

Legszeretőbb, leghűbb fiad volt... 



Őrizzen ettől istened! 

Mert a gyűlölet átka nem fog, 

De egy igaz nemes kebelnek 

Megtört szerelméből fakadt 

Öngyilkos átokhangjait 

Meghallgatják az istenek!... 

