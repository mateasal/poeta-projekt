


Ne félj szivem, derülj, vigadj, 

Szegény bús rabmadár. 

Nem örök a hó, sem a fagy; 

Fogságod majd lejár. 



Most egyedül vagy, a világ 

S az emberek között, 

Mert hisz az embertársaság - 

Az a te börtönöd. 



Melyben se búd, se örömöd; 

Hol csak azt láthatod, 

Hogy majmolják az ördögöt 

Hiú alakosok. 



S ugyanazok, mindannyian 

Hogy törik magukat, 

Hogy egymáshoz valahogyan 

Ne hasonlítsanak. 



Hol nyiltan jár s dicső a gaz, 

S úgy nekibátorul, 

Hogy a szemérmes jó, igaz 

...Álarc alá szorul. 



De nem soká leszek rab itt; 

Majd immár eljön az, 

Ki engemet kiszabadít: 

A jó, a szép tavasz. 



Majd a legelső napsugár 

Kinyitja ablakom; 

Kirepülök mint a madár, 

És járok szabadon. 



És örülök, örvendezek, 

Ujjongok és sirok. 

Embert, világot feledek, 

Mig isten mosolyog! 



Majd akkor én leszek a víg, 

A boldog, irigyelt. 

Majd, ha ki most lakmározik, 

Lesz bús, mámorbeteg. 



Szivem, tied lesz a világ. 

Elég gyászod vala. 

Hadd élje más az éjszakát, 

Tied lesz hajnala. 



Majd neked zöldül a vadon, 

A virág illatoz; 

És hozzá még az én napom 

Mindent megaranyoz. 



S szabaddá tesz minden rabot, 

Ki most dermedve ül. 

A lég remeg, az ég ragyog, 

Hogy a föld úgy örül. 



Előjön a cserebogár, 

S tán széles kedvitül, 

Vagy mert szemének a sugár 

Még fáj, falnak repül. 



Lerázza jégbilincseit 

A hegyi zuhatag, 

S akár a zerge, úgy szökik, 

Rohan, sír és kacag. 



Fölbokrétázza kebelét, 

Partvirágot szakaszt; 

Ujjongva csörtet, postaként 

Hirdetni a tavaszt. 



Míg a virágos völgy ölén 

Elcsöndesedik ő, 

Mint édesanyja kebelén 

A síró csecsemő. 



Fölváltja a pacsirta ott, 

Erdőn a csalogány; 

Fű és fa ébred, ég mosolyg 

Természet dalnokán. 



S egyszerre csak szép reggelen 

Ábrándos kék szemek 

Fű-ágyukból szemérmesen 

Föl-föl tekintenek. 



S úgy elbámulnák az eget; 

De félik a sugárt, 

A kedves angyal-gyermekek, 

Ők - a kis ibolyák! 



S maguk körül terjesztenek 

Oly égi illatot, 

Hogy azt hiszem, én is gyerek 

És... szerelmes vagyok... 



Valóban elfeledkezem, 

S mit érzek, nem tudom: 

Jövő -e, mult -e, vagy jelen? 

Öröm vagy fájdalom? 



Talán fogok szeretni még? 

Vagy e kéjérezés 

Csak az elmultból egy sötét 

Fájó emlékezés ?... 



Igen, e könny, mit hullatok, 

Mindent kimagyaráz; 

Bár csak gyötört, fáj a halott 

Átkos szerelmi láz! 



Lehajlok és az ibolyát 

Megáldva csókolom. 

" Légy boldogabb, kedves virág, 

Ha szeretsz egykoron !" 



... De im, mi messze elragad 

Pillangó-képzelem? 

Hát még ha, szép tavasz magad 

Jelensz meg körülem? 



Ha majd zöld bársonyt ölt a domb, 

Bimbót tűz keblire, 

S a szellőtől üzenve mond: 

Jer, jer, feküdj ide! 



S a lágy szellő arcom körül 

- E fürge kisfiú - 

Minden könnyet majd letörül, 

Közel se jön a bú. 



Közel se jön, elsompolyog, 

Félvén, kinevetik: 

Madaraim - kis cinkosok - 

Rútul kifütyölik. 



S majd a csalitban, lomb alatt 

Úgy megversenygenek; 

Űzik szelid tréfáikat, 

Keresvén kedvemet. 



Előveszi majd mindegyik 

Amit hogy betanult. 

Egyik sűrűbe rejtezik 

S ott mondogatja: kukk! 



Közelre vár és rám kiált 

A pajzánabb rigó, 

( Azonba' izgódván tovább:) 

" Huncut a főbiró." 



A harkály a cser oldalán 

Incselgve kopogat, 

Ha szórakozván mondanám 

A hamisnak: szabad. 



( Talán ha tudná, mennyire 

Fájdítja szivemet 

Efféle emberesdire 

Való emlékezet; 



Hallgatva áldaná szegény 

A lágyabb végzetet, 

Hogy ember helyett csak szerény 

Harkálynak született ...) 



Boldog madár, boldog lakók, 

Csak enyelegjetek: 

Szentegyház a ti honotok, 

Bár dúlják emberek. 



S bár e született hentesek 

Ölnek, pusztítanak, 

Azért hegyetek-völgyetek 

Örökké szent, szabad. 



Mert Isten nem hagy titeket, 

Ti sem hagyjátok őt; 

Nem úgy, miként az emberek: 

Istent, hazát, szülőt. 



S bár végetek mi mostoha, 

Ti nem ismeritek 

S ne is tudjátok meg soha 

A szörnyűbb végzetet: 



Hogy van teremtmény, átkozott 

Ég s földtül, egyedül; 

Kit Isten, ember elhagyott 

S hozzátok menekül - 



Nem gyógyulni, enyhülni csak: 

Mert orvost nem talál; 

Kinek az élet kárhozat, 

S nem vigasz a halál... 



Én már kijártam, elvégeztem 

Az egész életiskolát. 

Komédia csak már előttem 

Maga a zord valódiság. 



A nagy természet csak diszítmény, 

És zenekar - az elemek; 

Az élők benne szerepelvén, 

Ahogy szerzék az istenek. 



Nem ismert más világ lakói: 

Ezek a tisztelt publikum. 

Egy-egy halál a bemenetdij. 

Örökre - nem sok; - bum, bum, bum! 



Itt egy vígjáték, ott bohózat; 

Választja, aki mit szeret, 

Abban csak illőn mosolyognak, 

Ebben röhögni is lehet. 



Majd vadregényes rémtörténet, 

Hajszálmeresztő szörnydarab. 

A főzsivány bitóra köttet 

Kontár, szegény tolvajhadat. 



Van opera és látványosság. 

Villám megüt egy gyereket. 

Hol benne a felsőbb igazság? 

Koholj ki rá - vagy ne keresd. 



Ha vége van a fölvonásnak, 

Az éji kárpit leesik. 

A nézők bölcsen kritizálnak, 

Oszt' az egészet feledik. 



Másnap megint csak az a játék. 

Hirdetnek új komédiát, 

Pedig csak névben a különbség; 

S ez így halad tovább, tovább. 



Boldog, ki mindig újnak látja, 

S nem lát a szárnyfalon belül. 

Kit csalogat a színi álca; 

Ki a játszókkal sír, örül. 



De engem már többé nem ámít 

Rémes homály, csalóka fény. 

A titkos, örök lény sugásit 

Jól hallom a szín fenekén. 



Örömnek, fájdalomnak könnye, 

Vér, mely ártatlan ömlik el - 

Ki van csinálva mind előre: 

Mert ennek mind így lenni kell! 



Sejtem, hogy eszközök vagyunk csak 

S e gyarló élet nem a cél. 

De átka van csak e tudatnak; 

Tovább, jobb hitre nem segél. 



Mert semmi sem tökélyes itt lenn, 

És így lemondásom sem az. 

Érzés, tudás bevégezetlen; 

Amit beszéltem, sem igaz... 



Hiába mondom: semmik vagytok 

Hírfény, dicsőség, hatalom; 

Hogy már szivem csak gazdag sírbolt, 

S e féreglétet rég unom... 



Hiú szenvelgés, balgatagság, 

Hogy már szivemre mi se hat; 

Hogy ami volna benne hívság, 

Kiűzi gúnyos gondolat... 



- Ah, mert ha járok a tavaszban, 

És látom, hegy-völgy mint virul; 

Szűz rózsabimbó szép hajnalban 

Hogyan nyilik ki, hogy pirul: 



Eltörpül szégyenkedve minden 

Hiábavaló bölcselet. 

Mint aeolhárfa, emlékemben 

Zendül bübájos éneked - 



Tündérvilág, bezárult éden: 

Gyermekkor, első szerelem! 

S egyszerre csak fáj, fáj a szívem, 

És könnybe lábad a szemem... 

