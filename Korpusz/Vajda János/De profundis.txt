


Mint az árva holt anyára, 

Úgy borulok rád, hazám. 

Hideg vagy, fekete, sárga; 

Alszol -e, vagy valahára 

Meg vagy halva igazán? 



A csatában el nem estél, 

Csak leraktad fegyvered. 

Jó sokáig szenderegtél; 

Halkan álmodban beszéltél, 

Látva fényes képeket 



Eljövendő nagy napokról... 

" Leszen úgy, mint régen volt." 

Vagy talán már nem is alszol, 

Csak pihensz, vársz, hallgatózol, 

Hogy ki híved, árulód? 



Fiaid már vetkőztetnek, 

Osztoznak ruháidon. 

" Ez az enyim, ez a tied" 

S e fölött hogy verekednek! - 

Vagy talán én álmodom? 



Neked éltem, érted éltem, 

Önfeledten, igazán. 

Ami tűz, láng volt szivemben, 

Oltárodon elégettem; 

Mindenem föláldozám. 



Jutalmul mást nem kivánva: 

A te dicsőségedet. 

Szenvedésem mind nem fájna; 

A csalódás, hogy hiába! 

Őrüléssel fenyeget. 



A nagyobbak, erősebbek 

Tőled eltaszítanak. 

Álomporral hintegetnek, 

Altató dalt zengedeznek. 

Hogy ne halljad hangomat. 



Kétségbeesett örjöngő 

Sikolyával költelek. 

Félek, minden órán késő... 

Kapzsi, éhes, prédaleső 

Banda élve eltemet. 



Még azt mondják, hazudozzák, 

Hogy magadnak gyönge vagy. 

De ha kell harcolni másért, 

Szolgai liberiáért - 

Erőd óriási, nagy! 



Önjavadra semmid sincsen. 

Idegennek telivér. 

Meztelen vagy, mint az isten, 

Kinek testét eszik itten, 

És a papja mind kövér. 



De mig élek, én remélek, 

Hiszem az istenemet; 

Leszáll az a keresztfáról, 

S újra egyszer elkorbácsol 

Templomábul titeket. 



- És ha meghalsz, ha csalódom, 

S szellemed elköltözött: 

Tetemeden, koporsódon 

Mint a féreg, nem rágódom, 

Ott halok tested fölött, 



Megkövülve, mindörökre, 

Aeolhangu sírjeled... 

Zengve ős dicsőségedről, 

Legalább a feledéstől 

Megmentem hired, neved... 

