


A toronyban éjfélt kong az óra, 

Felébredtem a sötét valóra. 

A merev, a néma téli éjben 

Csak én vagyok és a kakas ébren. 



Gondolok a kedves szeretőmre, 

Éppen mostan álmodtam felőle, 

Nagyon szépet, mely után csak az fáj: 

Hogy az álom a vágynak nem használ. 



Lélekvesztőn egy tó közepében 

Voltam én a kedvesem ölében; 

Kedvesem az égre néz és mondja: 

Nagy vihar jő, itt veszünk a tóba... 



Szép beszédű kis okos galambom 

Többet is mond, de én alig hallom; 

A szememre rózsafelhő szállott, 

Elfeledtem az egész világot. 



Csónakunkon, ah - evező sincsen, 

Gondolom, hogy ezt is mondta kincsem; 

De még ez sem hoz szivembe gondot, 

" Gyöngyvirágom, csillagom, egy csókot !" 



Ezután én nem tudom, mi történt, 

Mintha összevegyült volna föld, ég; 

Mintha a föld és ég mindensége 

Visszaesett volna semmiségbe. 



Csillag, nap mind elfogyott az égen, 

Mind ott volt a kedvesem szemében; 

Olyan égés, ragyogás volt ottan, 

( Bárcsak e tűz égne a pokolban.) 



Nem tudom, volt-é vihar felettem, 

Annyi igaz, hogy az volt szivemben, 

Lázas gyönyörűség zivatarja, 

Mely kihajtá csónakom a partra - 



- Álom, álom - ékes tündérország! 

Mikor vált be nálam a valóság? 

Szép vagy, szép s tán boldogságod is nagy, 

De te inkább gyermeknek való vagy. 



Férfi lettem én a kisfiúból 

Többet várok én már a valótól... 

Nem ohajtom már a lehetetlent, 

S tudom, édes vajmi sok van itt lent. 



Add meg nékem, amit a föld adhat 

Mindazokból, mit világod láttat, 

Karjaimban szeretőm - vagy hát ha 

Őt nem adod, ne gyötörj hiába! - 

