


Én vagyok, én, ki még imádlak 

- És egyedül vagyok talán, 

Ki úgy imádlak, mint ohajtod 

- Ezernyolc s fél száz év után! 

Imádlak rég, de titkon eddig, 

Mert ellened volt a világ. 

S mit hirdetél, elnyomva még, az 

Egyenlőség, köztársaság! 



Te szenvedél még itt e földön; 

Oh, méltatlan volt rád a nép; 

Azóta hátra s nem előre 

Elfolyt tizennyolc század év. 

Az elv, amelynek hirdetője 

És vértanúja te valál, 

Elnyomatott és azok által, 

Kiket utódokul hagyál... 



Hol van tanod s a tanítványok, 

Jámbor, szegény halászaid? 

Vészben, nyomorban követőid, 

Kiket tanod vérpadra vitt? 

S kik ezek itt e pharizeo- 

Republicanus övesek? 

E gőg, e fény tanítni avagy 

Vakítni vágy a népeket? 



Ti szemtelen vak majmolói 

Olümposz isteneinek! 

Ha volna mégis nagyszerűség 

E nagy szerephez bennetek! 

Ah egyaránt letűnt a hősi, 

A nagyszerű kényuraság, 

Letörpült a polgárerény is, 

S képmutató lett a világ! 



- Mit vétkeztél te az erénynek 

Legistenibb áldozata? 

Hogy meggyaláztak és neved lőn 

Minden gazságok paizsa? 

Ah, de közel van végre a kor, 

Midőn megtudja a világ, 

Hogy legvadabb rágalmazóid 

Kik voltak... a jezsuiták! 



Átok fejükre, véghetetlen! 

Kik vétkezének ellened, 

És bűnbe dönték a világot, 

Mit hirdetél, a rény helyett. 

Hol a pokol, mely megtorolja 

E százados gazságokat? 

Oh, magyarázd meg, büntetőül 

Van -e a sírban öntudat ?... 



Eloltották az égi fáklyát 

A csábított világ felett: 

És vezeték a babonának 

Rémeivel a népeket. 

Eloltották az ész világát, 

Mit te hozál le, s elveték 

Vak hiedelmek mákonyával 

A tudatlanság éjjelét. 



Átok reád, te hét nehéz bűn, 

Hét halmú Róma - s kárhozat! 

Órád ütött, hiába véded 

Bitorlott bűnpalástodat. 

Eljött az általad kigúnyolt 

Isten boszúló szelleme, 

És léssz a századok bünének 

Kipusztult Jeruzsáleme! 



- S te őskor erkölcs-óriása, 

Szent és imádott elvrokon, 

Eszméd ohajtott birodalma 

Fölépülend e romokon. 

S a bűnök áldozat-vérében 

Megkeresztelkedett világ 

Üdvözülten rivalja: éljen 

A testvérség, köztársaság! 

