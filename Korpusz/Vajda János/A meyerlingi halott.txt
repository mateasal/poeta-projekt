


Egy királyfi, szép, jó, kedves, 

Eszményképe ifjuságnak, 

Aminőt olykor szerelmes 

Szűzek álmaikban látnak... 



Ép, erős testben, lélekben. 

Leventék virága, éke. 

Sok nagy ország, nép egyetlen 

Reménysége, büszkesége. 



Ami drága e világon, 

Mit kivánhat epedő szem, 

Ami sok másnak csak álom: 

Bírja mind valóban, bőven. 



Szép fiatal felesége 

Szende, mint husvéti bárány. 

Egy kis lány repes feléje, 

Angyal, templomok oltárán. 



Gazdagsága mérhetetlen. 

Fellegvára, palotája 

Édeni kert közepében 

Annyi, hogy se szere száma. 



Ott az arany, ékszer, gyöngysor, 

A sok gyémánt szemfényvesztőn 

Úgy hever, mint jó terméskor 

A vadalma, tilos erdőn. 



Ott a koronák csoportja, 

Bűvös fényt lövellve szerte. 

Ha tizenkét feje volna, 

Jutna egy-egy mindegyikre. 



Látva ezt, fájón, merengőn 

Hajh mi sokan elgondolják: 

Van bizony, van itt e földön - 

Nem mese a tündérország. 



S ennyi kincsnek, földi jónak, 

Dicsőségnek öröklője, 

- Ó, csodája szörnyü sorsnak! - 

Halva fekszik ím, megölve. 



Halva fekszik a királyfi; 

Öngolyója fúrja testét. 

Népek vándorolnak látni, 

Hogy valóban elhihessék. 



Ó, csak jertek is, csak jertek, 

Nézzétek meg e koporsót, 

Dús, szegény, aggastyán, gyermek, 

Világbölcsek és tudósok; 



Megtanulni, megkönnyezni, 

Hogy mi hát e földi élet?! 

Van -e sír, hol dics, fény, ennyi 

Összeomlott, semmivé lett? 



S jertek ide sorba mind ti, 

A haláltól kik irtóztok, 

És aztán nevessétek ki 

E kimerült vén birkózót, 



Aki itten eljátszotta 

Legmerészebb mutatványát; 

Kinek eztán a kunyhókba 

Hanyatlását csak kacagják... 



Nézzetek e hamvvederre 

És ha jön a végső óra, 

Jusson e kép eszetekbe 

S haljatok meg mosolyogva... 



Egy nagy név, utána pontnak 

Egy golyó, és ezzel vége. 

Ennyi áll majd írva rólad 

A történetek könyvébe. 



De azért nem léssz feledve. 

Csak dohos sírbolt a könyvtár. 

Múmiát rejt pergamenje. 

Szebb, dicsőbb sor, ami rád vár. 



Hogy kifosztva egy félszázad, 

Hadd sirassa a történet 

Veszteségét a világnak - 

De te örvendj a cserének. 



Szárnyain tündérregének 

Neved a földet bejárja. 

Rólad zúg majd a szeleknek 

Méla bánatos hárfája. 



Költők énekelnek rólad 

Versenyezve váltig, dalban, 

S akit emleget dalnok-lant, 

Az igazi halhatatlan. 



Boltozatos titkos erdő 

Halkan csörrenő patakja 

Zengedez majd rejtelmedről 

Szaggatott hangon, zokogva. 



Arató lányok, legények 

Hazamenve éjszakára, 

Adogatják át regényed 

Unokáról unokákra, 



Mialatt a nyári égen 

Hallgatózó csillagoknak 

Reszketeg szelíd fényében; 

Nagy, nehéz könnyek ragyognak. 



Várak omlanak, bedőlnek 

Koronás fejek kriptái; 

A rege még szól felőled: 

" Egyszer volt egy szép királyfi, 



Kinek ágyát rózsakelyhek 

S líliomokból vetették; 

Kinek oly korán meg kellett 

Halni, mert nagyon szerették "... 

