


Panaszra mék a természethez. 

Hol legsötétebb a vadon, 

Föltárva keblemet, mely vérez, 

Minden sebét fölszaggatom. 



" Ti lenge fák, ti völgyek, halmok, 

Ti napsugáros ligetek, 

Kik lelkemet elringattátok, 

Ti csaltatok meg engemet! 



Ti engemet fölnevelétek 

Szent együgyűk, ártatlanok, 

Oly nyilt szivűnek, őszintének, 

Épen miként ti magatok. 



Táplálva csókkal, tejjel, mézzel, 

Megtöltve csordultig, hiven, 

Az igaznak szeretetével 

Gyanútalan, mohó szivem; 



Nem sejtve hajh! hogy több leende 

Nekem e jóbul kevesebb. 

Nem volna ütve most szivembe 

Világ kezétől annyi seb! 



Hogy tanítnátok a hazugság - 

Szerencse-hajhász emberek 

Ez általános tolvajkulcsát? 

Ha magatok sem értitek! 



Ó, szent természet, szép szülőföld, 

Feledtél volna bármi mást, 

Csak ne egészen - ami legfőbb - 

A színlelést, képmutatást !" 



S a lenge fák, a völgyek-halmok, 

A napsugáros ligetek, 

A réten legelésző barmok 

Szelíden rám tekintenek. 



És kérdik bús panasszal eltelt 

Beszédes néma szemeik: 

Hát kellett a világba menned, 

Nem jobb leende neked itt? 

