


Oh fényes ég, oh, tündöklő nap! 

Itt hagyva életet, világot, 

Van itt sok szép, sok jó, mitől majd 

Megválni igazán sajnálok. 



Szép a leány; a szűznek csókja 

Édes lehet kimondhatatlan. 

De savanyu fürt, ha a róka 

Szegény és módja nincsen abban. 



Mert nincs e földön semmi ingyen. 

Az élet adva uzsorára. 

A gazdagé a jóbul minden. 

Szegénynek nincsen ifjusága. 



S nem elveszítni, ami megvolt, 

- Hisz végre elmúl minden egykor, - 

De el nem érni a legfőbb jót, 

Ez itten a legszomorúbb sor. 



És ez volt enyim is. Csalódtam, 

Mert ami földi, jobbnak hittem, 

És szebbnek láttam, mint valóban - 

Aztán szerettem, önfeledten. 



Úgy tettem, mint te. Szórtam lángom 

Mindenfelé, körös-körültem. 

A kiadás volt boldogságom; 

A bevétellel nem törődtem. 



De te, ha emberek megcsaltak, 

Keserüségem enyhitetted. 

Felhőimet megaranyoztad. 

Egedet én láttam legszebbnek. 



Én benned éltem, és te bennem. 

Te úgy néztél rám, bármi ére, 

Mint édes anya az ölében 

Reá mosolygó kisdedére. 



S láthattad arcod tisztábban, mint 

Tengerszemében a Kárpátnak, 

Amelybe nyári éjszakánkint 

Szűz csillagok förödni járnak. 



Te nekem a tündérországot 

Mutattad erdőben, mezőben. 

Oh, hogy szememből e sugárod 

Maholnap elfogy, tova röppen ...! 



Mi szép a föld! Van sok jó itten. 

Egy epreért a zöld vágásnak 

Nagy istenek álöltözetben, 

Ismeretlenben le-leszállnak. 



És mégsem a halál, nem a vég 

- Hisz ebben még vigasztalás van - 

A szűk sír éje szörnyű. Lennék 

Halott, csak szabadban, fényárban... 



Van fájdalom a gondolatban: 

Itt hagyni e virágos völgyet. 

Oh, mi nagyobb, hasonlíthatlan: 

Hogy tégedet nem látlak többet! 



De hát eltűnni a nagy éjben, 

Mindennél, ami él, a vég ez. 

Mennem kell, ahová megy minden; 

Ahol csöndes, hideg, sötét lesz... 



Dicső nap a fölséges égen 

Takard el akkor fénydús képed! 

Eltört a kis tükör, amelyben 

Magadat oly kedvtelve nézted... 

