


Az emelvényen, simítványon 

Találkozunk minduntalan. 

Nézlek sováron, szólni vágyón, 

De mindamellett szótalan. 



Ha eltűnsz egy-egy pillanatra, 

S nem látlak, majd elolvadok. 

Szemeidet rám ragyogtatva, 

Ajkam, szivem dermedt, fagyott. 



Irígylett, boldog átlag-lelkek 

Vesznek körül, könnyű nekik! 

A vallomást, hogyan szeretnek, 

Levelező-könyvből szedik. 



Mit mondjak én?! - Oh e dolognak 

A vége még botrány leszen... 

A lábaim már úgy inognak... 

Atlas se bírja el szivem! 



Kétségbe esve, elbolyongva, 

Hol senki nem jár, egyedül, 

Szerelmem a sürű vadonba 

Vigaszt keresve menekül. 



Csöndes, homályos rengetegbe 

Egy régi várnak romja, im 

Leülök a profán jelenbe 

Mélázó omladékain. 



Elmélyedek a messze multba, 

Midőn telt szívü lovagok 

A szépek lábához borulva 

Nyögték: szeress vagy meghalok! 



És elég volt a szépnek ennyi; 

A lovag is célt ért vele. 

Ki nem nevette érte senki, 

S a rendőr sem fülelte le... 



Szegény fejem, mit is viódol, 

Hogy honnan e nagy fájdalom? 

Hisz tudhatod te azt nagyon jól, 

Mi voltakép az én bajom. 



Hogy nem tudok szeretni lanyhán, 

Csak szertelen, szörnyen, nagyon. 

Úgy ég a vérem, mint a kátrány 

A tengeren kigyúlt hajón. 



Mint a salétromos rakéta, 

Mely égbe vágyva, sustorog. 

Erőlködését mosolyogva 

Nézik le fényes csillagok, 



Akiket meg se közelíthet, 

S még le sem ért, elég a láng... 

Elvesztve üdve az egeknek 

S a földi kéjnek egyaránt ...! 

