


Hazám, hazám, minő uton jársz? 

Mit tartsak immár felüled? 

Szeresselek -e ezután is? 

Megengedi a becsület? 



Szerettelek gyász-napjaidban, 

Amig szerencsétlen valál. 

El nem riasztott oldaladtól, 

Bár rémitett börtön, halál. 



Szegény valál bár, koldus és rab, 

De bár maradtál volna az; 

Szenvedtünk volna még tovább is, 

Nem jött ajkunkra vád, panasz. 



Mert ami szint' oly drága, mint te, 

Mi szentebb még tán, mint magad, 

Mi nélkül hitvány rongy az élet, 

S haszontalan minden javad: 



Megvolt egy kincsed, egy jutalmad, 

Egy csodatévő bűvszered, 

Mi ismét mindent helyrehozhat, 

Mikor már minden elveszett. 



Becsületed - e legfőbb kincsed, 

Mit vissza nem hoz semmi sem! - 

Eszeveszetten oda dobtad 

A szabadulás perciben! 



Legjobbjaid hiába kértek, 

Hogy várakozz még keveset: 

" Nincs veszve semmi sors alatt az, 

Ki soha el nem csüggedett ". 



Nem hű fiaid hagytak cserbe, 

Te hagytad cserbe azokat. 

Ellökted őket, s felölelted, 

Akik szerezték gyászodat. 



És elcserélted özvegy fátylad, 

Mit tisztelet, dics övezett, 

A mennyezettel, haj! ahonnan 

Elköltözött a becsület ...! 



- Oh, én hazám, boldogtalan hon! 

Bukott hölgy, eltévedt anya! 

Hősök szülője, elkerített 

A sok hazudozó banya! 



A keblet, mely tejével táplált, 

Fertőzi undok idegen; 

S ne fussak a födél alól, mely 

Szégyent, gyalázatot terem!? 

.................................... 

Oh, én hazám, minő uton jársz, 

Mit tartsak immár felüled? 

Szeresselek -e ezután is ?... 

Megengedi a becsület ?... 



Oh, honfi, aki leborulsz 

Az oceáni partokon, 

Felénk tekintesz és gyötör 

A hazavágyó fájdalom; 



Kit nem csábítnak el ama 

Szebb, jobb világnak bájai, 

Hogy ne ohajtsd, köztünk, velünk 

Bilincseinket hordani; 



Kinek keblében a remény 

Elfáradt, a hit megtörött; 

Ki itt nem életet keressz, 

Csak véreid közt sírgödört; 



Oh, honfi, immár légy nyugodt, 

S ha menhelyed, újabb honod 

A föld legmostohább zuga; 

Ne hagyd el azt és halj meg ott! 



Öljön meg ott a fájdalom, 

Mert itt a szégyen ölne meg. 

A hon, melyért szived sovárg, 

Az a hon - volt, nincs, elveszett! 



A nép, amelyért vérezél, 

Megtagadá önnönmagát. 

Nem hordja már rabláncait, 

Mert szolga lett és hord igát. 



S ha tán a mult emléke hí, 

Azt is hijába keresed. 

E meggyalázott földbe' már 

Apáid hamvát sem leled. 



Mert nem nyughattak abban ők! 

Az ősök, a nagyok, dicsők, 

Fölkeltek sírjaikbul és 

Most szerteszét bolyongnak ők. 



Bolyongnak éjjel nyugtalan, 

Keresve egy-egy szent helyet, 

Hol jeltelen temetve van 

A számüzött honszeretet. 



És amikor rájok virad, 

E földbe rejtik arcukat, 

Hogy meg ne gyúljanak azok 

A szégyen és harag miatt... 



Oh, honfi, csak bolygj, hontalan 

S ti koporsótlan szellemek, 

Ha már elég nagy átkotok, 

Még vissza se tekintsetek. 



Ne lássatok nagyobbat itt: 

A megőrült becsületet, 

Mit a helóta ivadék 

Gúnykacaja közé temet ...! 

