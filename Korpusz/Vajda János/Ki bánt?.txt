


Ki bántja a magyar hazát, 

Ki a magyart? - jaj neki! 

Jaj tinéktek ti hazánknak 

Újabb ellenségei! 

Tudjátok -e, hogy magyart még 

Egy ember sem bitorolt? 

Bűntetőnk nem földi ember, 

A magunk istene volt! 



Régen volt az, körülbelül 

Háromszáz esztendeje, 

Mikor a magyart Mohácsnál 

Elátkozta istene 

Elátkozta s megfogadta, 

Hogy mindaddig bünteti: 

Mig saját javára meg nem 

Tanul egyetérteni. 



Régi dolog, hogy a magyar 

Soha egyet nem értett, 

Hej! sokat köszönhet ennek 

A török, cseh és német. 

Ezért adta istenünk a 

Háromszázas láncokat, 

S holmi szedett-vedett néppel 

Veregette orrunkat. 



De azonban egyet gondol 

Az uristen odafenn: 

" Tud -e már egyetérteni 

Az én magyar nemzetem ?..." 

S ugyanazon hóhérokkal 

Verette le láncait, 

Kikkel oly soká büntette 

A magyar nép vétkeit... 



Föláll most a szabad magyar, 

S lenézvén hóhérait, 

Meg-megrázogatja olykor 

Zsibbadt, izmos karjait. 

És azt feleli kevélyen: 

" Véletek nem harcolok; 

Béres hajduim igen - de 

Uraim nem voltatok! 



Aki rabságomban engem 

Bántani mert - gyáva volt; 

Az elég szemem fényétől, 

Mint napsugártól a folt. 

De meg lesz tanitva - ki most 

Szabadon megtámadott. - 

A magyarok istenére 

Aki felszabaditott !" 



Így beszél a magyar ember, 

Ki habár nem ölt - kiált, 

Miként szájas ellensége, - 

De a harcra készen áll. 

És azt kérdi: ki bánt - hazám? 

Hány ellenség háborgat? 

Van még egypár csöpp magyar vér, 

Élni fogsz, míg benne tart!... 

