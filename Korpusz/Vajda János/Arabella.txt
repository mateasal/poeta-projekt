


Mert lelkem oly tükör, amelyben 

Legszebbnek látod magadat; 

Gyönyörködöl az istenképben, 

Minőnek szerelmem mutat; 

Mert szép vagy ott, mint a dicsőség, 

Hódító, mint a diadal; 

Tekintetedben angyalfönség, 

Mitől imává lesz a dal: 



Ezért lejársz hozzám az égből, 

Hogy ez arany vissz-sugarak 

Rád özönölve a lelkemből 

Fürösszék hiuságodat. 

Oh hát e kölcsönös fényesség 

Legyen választó átok itt, 

Mely arcodon s szivem mélyén ég, 

Engem megöl, téged vakít? 



Hát csak butor, bár kedves, drága, 

Tükröd maradjak én neked, 

Kit soha, bármi hőn sovárgja, 

Félvén, nem ér lehelleted? 

Hát lelkem fénye, tisztasága 

Legyen számomra kárhozat, 

S ki isten-voltodat nem látja, 

Szerelmedet majd annak add? 



Ez hát a rend a mindenségben! 

Te is olyan vagy, mint a nap, 

Tündöklő a végetlenségben, 

Melytől minden fényt visszakap; 

De kebléhöz nem fér, csak az, ki 

Reá homályt vet, léha folt; 

Míg hátul a föld megkeríti, 

Arcára csúsz a satnya hold?! 

