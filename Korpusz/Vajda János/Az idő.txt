


Imádott népem oldalánál 

Istennek híve magamat, 

Im hangos órám rézszavára 

Az ősz idő meglátogat. 

Mint félénk vadgalamb, ki látja 

Már a keselyű-körmöket, 

Ah! könyörülj! - szólítja szépem, - 

Kiméld szerelmünk, jó öreg. 



Szemünket rögtön földre szegzők 

Barázdás homloka miatt; 

És láttuk eltűnt századoknak 

Porát gyors lábai alatt. 

És épen egy újabb virágot - 

Már hervadót - pillantva meg, 

Ah könyörülj! - szól neki szépem - 

Kiméld szerelmünk, jó öreg. 



" E földön én mit sem kimélek, 

Sem a nagy égen odafenn; 

Ti csak öregnek ismerétek 

Örökké - szóla ridegen. 

Miről a mult beszél tinektek, 

Éltemből pár napot tehet." 

Ah, könyörülj! - szólítja szépem - 

Kiméld szerelmünk, jó öreg. 



" Száz első híres nép után 

Más száz híres nagy népeket 

Sötétség örvényébe küldtem - 

Hol ti is eltünendetek. 

Én boriték be örök árnnyal 

Kialvó csillagfényeket." 

Ah könyörülj! - szólítja szépem - 

Kiméld szerelmünk, jó öreg. 



" De mégis a kéj földeteknek 

Megédesíti bajait; 

És a természet buja fája 

Kinyujtja széles ágait. 

Törzsén mindennap új gyümölcs hajt, 

Mit egyre-másra tördelek." 

Ah könyörülj! - szól neki szépem - 

Kiméld szerelmünk, jó öreg. 



Eltűnt, s az állhatatlan kéjek 

Látván, hogy élni sietünk, 

A feledésnek bölcsejében 

Időt feledtetnek velünk, 

De órám hangja emlékeztet, 

Hogy álmaink mi rövidek, 

És felkiáltok kedvesemmel: 

Kiméld szerelmünk, jó öreg. 

