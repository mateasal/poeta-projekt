


Vége már a szép napoknak. 

A virágok hervadoznak. 

Bágyadoz a nap sugára. 

Lombjai a rengetegnek 

Mélabúsan integetnek; 

El kell menni, úgy -e, nemsokára? 



Közelebb megyek hozzájuk, 

Hallgatom a suttogásuk, 

Ha nekem is felelnének. 

Ülök a füves bozótba, 

Mint ki virraszt, hallgatózva, 

Ágya mellett vonagló betegnek. 



Az erdőnek érverése, 

Hegyi patak csörrenése 

Egyre lágyabb, egyre lankad. 

Odafönn a gyászfelhőbe 

Készül már a szemfedője, 

És egyszerre majd eláll, elhallgat. 



Elmerengve tépelődöm, 

Mi az ember itt e földön, 

És a nagy rejtély, a lélek? 

E csodás, e képzelhetlen 

Vég nélkül való mindenben 

Elenyész -e csak e percnyi élet? 



A levegő halkan mozdul, 

És a haldokló falombrul 

Egy levélke hull a földre. 

Ez talán az égi válasz, 

E halott kép, néma, száraz? 

Hátha mégis... nézem eltünődve. 



Mintha írva volna rája: 

E világ egy játékkártya; 

Elkeverik, meg kiosztják. 

Porszem, ember, falevél, mind 

Megannyi pillangó lény itt. 

Újulásban forgó mulandóság... 

