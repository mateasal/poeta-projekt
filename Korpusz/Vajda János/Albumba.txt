


Szép leányok, kedves hölgyek, 

Kik egy lelkesítő csókot 

Nem adnátok a költőnek, 

Mégis egyre ostromoltok 



Pár rimelt sorért, emlékül 

Fehér könyvetekbe írva. 

Minden édes emlék nélkül - 

Mire jó e száraz firka? 



Mi rimelne össze szebben, 

Mint két szívnek dobbanása? 

A költő csak énekeljen, 

És a mennyet soh'se lássa? 



Csak ami a szívbe irva 

Szerelemben égő vérrel, 

Az a halhatatlan szikra 

Még a sírban sem enyész el. 



Elmosódik emlékünkben 

Minden bölcs irásunk, tettünk; 

Csak az óra feledhetlen, 

Amelyben - elfeledkeztünk... 

