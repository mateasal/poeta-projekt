


Fölöttük ittas kedvben a nap, 

Az ég arannyal vert azur. 

A kastélykertben andalognak 

Báróleány és troubadour. 



Miért oly néma, dalnok, ajkad? 

A légben táncol a sugár. 

A lombok intve csalogatnak, 

Biztatva füttyent a madár. 



Nem értenéd -e, illatnyelven 

Mit sugdos a nyiló virág? 

Egy gondolat most szivetekben 

S tiétek lenne a világ! 



És szól a baronesse ártatlan 

Szerényen: "Egy dalt adj nekem! 

Kezem s amennyi urodalmam 

Mind megvehedd egy éneken." 



És szól a troubadour kevélyen: 

" Ha dalt kivánsz, azt adhatok. 

Szépséged - végetlenségében 

Nagylelküen, mint nap ragyog. 



Sugárait mint távol csillag 

Rád verje vissza majd dalom. 

De foltja lenni alakodnak? 

Le kell ez üdvről mondanom. 



Te elfeledhedd - illik épen - 

Soha nem én, hogy mi vagyok. 

Szegénységemre büszkeségem 

Szerénységednél is nagyobb. 



Várpalotádon ős cimerben 

Arany sas mered égre fel: 

A kunyhón, melyben én születtem, 

Hazátlan gólya kelepel ..." 

