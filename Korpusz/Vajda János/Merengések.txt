


Miért is ne volnék én boldog ?... 

Hisz eddig engemet 

Édesanyám s kisöcsémen kivül 

E világon senki se szeretett! 



Édesanyám szeretett végtelen, 

Több példa van reá: 

Kétéves voltam s hogyha kútra ment, 

Elvittem a fejőszéket alá. 



S a jó lélek, az isten áldja meg! 

Leült, csókolgatott, 

Amint ujjammal kimértem neki, 

Édes ölében addig ringatott. 



De elválasztá tőlem őt a sors; 

Ki szeret ezután? 

Oly édesen, oly feledhetetlenül... 

Talán egy szép, egy áldott jó leány? 



És kis öcsémnél hol volt jobb gyerek? - 

Összekuporgatott 

Sok krajcárt és erszény garast 

S épen egy kis bunda ára volt. 



Szerette ő a kis bundát nagyon, 

De meg nem veheté!... 

Mert a városból azt írtam neki, 

Hogy koplalok... s nekem kölcsönözé. 



S azóta a gonosz öreg harang 

Egyre fizetgeti 

Jó kis öcsémnek a nagy tőkepénzt, 

A kamatot - mondá - elengedi. 



Gyakran kérd: Mikor leszek már nagyúr? 

S mikor fizethetek? 

Mert a fizetési határidő 

Akkorra van, ha majd nagyúr leszek. 



Szegény öcsém! Ne várd te azt, ne várd 

Te drága pénzedet, 

Szegénységben adtad énnekem, 

Szegényen adom én is meg neked. 



S szeretni foglak, mint te engem 

Akkor szerethetél 

S csak így lesz méltón megfizetve az 

A drága kincs, melyet kölcsönözél! 



De a sors tőlem elvitt téged is; 

Ki szeret ezután? 

Oly édesen, oly feledhetetlen... 

Talán egy szép, egy áldott jó leány ?... 



Nem!... jól tudom, hogy engem ezután 

Már senki nem szeret; 

Hiszen kinyertem ezekével én 

Minden szerelembéli részemet! 



Nyargal a szél a fák 

Sárga levelével, 

Jár a képzelődés 

Nyugtalan lelkemmel. 

A szél a harasztot 

Temetőbe hordja, 

Lelkem a szép multat 

Visszasóhajtgatja. 



Vajha most is, mint rég 

Csodák történnének, 

És a földre hozzánk 

Jönnének tündérek! 

Osztán a tündérek 

Tündérkirálynéja 

Mindent adna, mit csak 

Az ember kivánna!... 



Lenne nékem is majd 

Hozzá egy kérésem; 

Nem állana sokból, 

Megadhatná könnyen. 

Mit is kérnék - tán csak 

Aranypalotákat? 

Vagy szénásszekérből 

Puha szalmaágyat? 



A palota nagyon 

Síma fényes lenne, 

A szénásszekér meg 

Könnyen földülhetne; 

Nem jó a sártestet 

Magasra fölvinni, 

Benne ott a lélek 

Nem tudna alunni. 



Nem; - egy kunyhót kérnék 

Erdők vadonában, 

A szabadság leges- 

Legszebb hazájával. 

Csöndes lenne e hely 

Emberek zajától, 

Bűnös és fertőzött 

Talán csak magamtól. 



De talán fertőzött 

Se lehetne tőlem, 

Ha egyedül lennék 

A szent erdőségben. 

Lehetnék -e én ott 

Más emberek rabja? 

Lehetnék -e én ott 

Ezerek zsarnokja ?... 



Sem egyik, sem másik 

Nekem nem barátom; 

Egészen más lenne 

Foglalatosságom. 

El-elmerengenék 

A csendes tűzhelynél, 

Kenyeret pirítván 

Szemérmes tüzénél. 



Anyám lenne a föld, 

Fa, virág testvérem; 

A könnyelmű kék ég 

Lenne feleségem. 

Enyelegnénk, hogyha 

Szépen mosolyogna, 

Együtt mennydörögnénk, 

Hogyha elborulna... 



De mi haszna! Többé 

Csodák nem történnek, 

Le a földre hozzánk 

Nem jönnek tündérek, 

S nem vagyok ugyan most 

Ezerek zsarnokja, 

Csak minden órában 

Más hitványnak rabja!... 

