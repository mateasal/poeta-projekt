


Beborult az ég fölöttem, 

És nem láthatom azokat 

Az örök hír jeleiként 

Ragyogó szép csillagokat. 

Nem nézek én most az égre, 

Sem a föld sötét méhébe, 

Belenézek Magyarország 

Szép történetes könyvébe. 



Magyarok történetkönyve 

Hiszen úgyis épen olyan, 

Mint a félig sötétült ég 

Csillagokkal kirakottan. 

A tejút a Hunyadiak 

Dicső kora, egyik-másik 

Órjás csillag a magasban 

A sok közül alig látszik. 



Olykor-olykor le-lehull egy 

Közülök nagy szégyenébe. 

Mert a csillag azért ragyog, 

Hogy a föld bámulja, nézze. 

Vezetője legyen a föld 

Eltévedett vándorának; 

- S a magyar nép még nevét sem 

Tudja sok szép csillagának! 



A nap eltűnt, itt az éjjel, 

Vége a nap munkájának; 

Előttem a történetkönyv 

Nagy csillagbetűi állnak. 

Visszamegyek gyönyörködni 

A gazdagabb mult időbe, 

Látom Belgrádnál rohanni 

Nagy Hunyadit a törökre! 



Belgrád vára előttem van, 

Tornya, háza elég számos; 

Körülötte a török had, 

Mint egy mozgó nagyobb város. 

Egész templom a sátora 

Gőgös Mahomet császárnak, 

Lábaihoz könyörögni 

Rémült fejedelmek járnak. 



Tündér Konstantinápolynak 

Nagy hatalmu hóditója 

Gondolkozik, nagyralátó 

Reményein ringatózva: 

" Valamint egy úr az égben, 

Egy úr legyen itt a földön! 

Egy próféta, egy Mahomet... 

Európát romba döntöm !" 



Európa elhalványult, 

Mint szóval riasztott gyermek, 

Ijedtében a magyarnak 

Segítséget adni sem mert. 

Vagy tán akkor elismerte, 

Mit oly régen elfelejtett, 

Hogy senkire - ha együtt tart - 

Nem szorul a magyar nemzet! 



Szegény magyar, jaj neked már! 

Nem ijedsz -e sok kutyától, 

Melyeket a nagy Mahomet 

Ezrivel hozott magával? 

Hogy majd őket fölhizlalja 

Legyilkolt hitetlen véren, 

Hallod, mily vadul vonítnak 

Előre kiéhezetten? 



Köszörülik fogaikat 

Éhdühökben csattogatva; 

Meg-megdörren egy rémséges 

Ágyu-szörnyeteg morajja, 

Melyeket húsz arab sárkány 

Rohanva hurcol - kevélyen, 

A remegő lég felhője 

Sietve fut el az égen... 



És helyette füst borítja 

Az elnémult egek boltját; 

Nem akar tán látni többet 

Az isten se, Magyarország? 

Nem hagyott el: képe ott van 

Fiaid bátor szivében; 

Minek volna más segítség? 

Ismer téged már az Isten! 



" Allah !" hangzik háromszor száz 

Ezer ember ajakáról. 

" Éljen a király! a haza !" 

Nem is hallik ki a várból. 

Mahomet császár utolsó 

Rohamát most parancsolja, 

Haragban tajtékzó ajkkal 

Ott van a legelső sorban. 



Már a bástyán hadakoznak, 

A toronyban ing a zászló; 

Egy merész erős törökkel 

Küzd a magyar zászlótartó, 

Egyik sem bir a másikkal... 

Mig a magyar átkarolva 

A törököt, lerántja az 

Utcakőre a zászlóval. 



Megpillantja ezen közben 

Nagy Hunyadi Mahmud császárt; 

Titkos öröm gyúl szivében 

Látva azt, mit oly régen várt... 

Kirohanást parancsol most 

Tizszer is kevesb hadának. 

Azt gondolnád, szemtelenség, 

Ha magyarok nem volnának! 



" Ma Belgrádon, Budán holnap, 

Azután Bécs, végre Páris ", - 

Mondod -e még nagy Mahomet? 

Ingadozik hadad máris! 

Fuss ameddig futhatsz vissza! 

És ha kedved tartja másszor, 

Meghódítni a világot 

Kezdd a gyöngébb oldaláról!... 



- Magyarok történetkönyve 

Be nehéz olvasni téged... 

Alig bírható örömnek 

Vagy nagy búnak kínja éget! 

Mahomet császár emlékül 

Szemén haza egy sebet vitt, 

Oly szép volt mellette a könny, 

Mit Hunyadi halálán sírt!... 

