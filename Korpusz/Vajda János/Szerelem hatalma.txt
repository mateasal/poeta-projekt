


Hiába lettél nagy, dicső hős, 

Padisah vagy orosz cár, dölyfös, 

Ki nabucoi érzetében 

Nem tudja már, hogy hova lépjen. 



Szivedben újuló tavasszal 

Találkozol egy gyermekarccal, 

Ki rózsaláncot vet nyakadba, 

Bár láthatatlant, s meg vagy fogva. 



Ki ura vagy a seregeknek, 

Kit népek, országok rettegnek, 

E szép szemeknek sugarától 

Remegsz, a földön csúszol-mászol. 



Nyögsz térdre esve, jársz négy-kézláb. 

Nyom a fejedre csörgő sipkát. 

Csinál belőled nagy bolondot, 

És okosan, mert így vagy boldog. 



Ne bánd, akárki vagy, barátom, 

Hogy így van itt e szép világon. 

Hogy e kicsiny bársony kezecskék 

E földön sorsodat vezessék. 



Hogy egy parányi, láthatatlan 

Szikrában oly nagy hatalom van. 

A dinamitnak egy morzsája 

Nagyobb úr, mint a Himalája. 



Tövébe, hogyha akna fúrva, 

Egy öntudatlan gyermek újja 

Érintse meg és hurrah, egyben 

A Csimborasszo légbe röppen. 

