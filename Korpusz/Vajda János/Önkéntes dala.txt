


Isten hozzád apám, anyám, kedvesem; 

A hazáé a legelső szerelem, 

A szabadság harcaiba elmegyek, 

S vissza csak a győzelem hoz engemet! 



Emelkedik a szabadság zászlója, 

Ki ne menne, ki ne menne alája? 

Héj, leéltük a keserves időket, 

Mikor érte meghalni sem lehetett! 



Keljetek föl régi sírok lelkei, 

Elrabolt szabadságunknak hősei! 

Nézzetek ránk, s vígasztalva légyetek, 

Nem hiába folyt el a ti véretek! 



Nincs ugyan már a magyarban annyi vér, 

Mennyi eddig elfogyott a hazáért, 

Hej de ami kevés magyar vér kering, 

Szabadságért kifolyt vérből származik! 



Isten hozzád apám, anyám, kedvesem; 

Szabadságé a legelső szerelem; 

Szent szabadság, ha te nem lehetsz miénk, 

Sírjainkon élni fog a dicsőség. 

