


Ez a terem, amelyben történt. 

Mondják, beszélik a falak. 

Látom forogni a vad örvényt, 

Mely elmerített, fényalak! 

A teremtésnek delelőjén 

Itt született a pillanat, 

Amely után visszafelé mén 

A lét, a hasonlót már nem ad. 



S hajh! mielőtt aláhaladna 

- Hol majd a zűrbe nyugoszik - 

Az örökkévalóság napja 

Mintha megállott volna itt: 

E percet éltem szakadatlan; 

Agyamban ez a jelenet 

Kering szünetlen, változatlan, 

Mint befagyott emlékezet. 



Itt, eme függöny éjjelében, 

Mint egy-egy villogó gyilok, 

Röpködnek fuldokolva kéjben, 

Tüzet lehellő sohajok. 

Megelevenül tőlük itten 

S remeg minden butordarab; 

Árulkodik, suttog szememben, 

Hátam mögött föl-fölkacag: 



" Hogy gyalázatfolt ég a napban, 

Virágkehelyben ronda pók. 

Nincs szemérem a csillagokban, 

Zsibáru lett a szűzi csók. 

Hogy koldussá szegényült a lét; 

Leélte tündöklő nyarát. 

Üres a végetlen mindenség, 

Ki van rabolva a világ !" 



- Ah, úgy van, úgy, itten veszett el 

A második paradicsom. 

Szép Éva, téged csábitott el 

Ott egy kigyó, itt egy majom. 

Igen bizony, hitvány majom volt; 

God dam! vörös frakkot viselt. 

Chic-kel kötött nyakára csokrot, 

S ezzel Waterloot nyert e helyt. 



Úgy kell neked, szivem! mit fellengsz? 

Ez itten a világfolyás. 

A fellegekben amig jársz-kelsz, 

A virágot letépi más. 

Mért nem tanultál Jupitertől? 

Elég fényes példát adott: 

Ismerve Európát, cselből 

Előbb ökörré változott. 

