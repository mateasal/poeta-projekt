


Mi ujság van a hazában? 

Minden által tudatik; 

Egünkön egy régen látott 

Üstökös mutatkozik; 

A rég bujdosó szabadság 

Számkivetett csillaga, 

Melynek Európába nálunk 

Végződik el sugara. 



Mily gyönyörű ez a csillag! 

Nézi ifju és öreg; 

Sokan már el is felejték, 

Sok nem is ismeri meg. 

Haj mert nagyon régen láták 

Legeslegutószor őt 

Hetedik öregapáink 

Háromszázzal ezelőtt! 



Pedig míly kedves sugáru 

Boldogító csillag ez! 

Az ember ha látja, szinte 

Szabadabban lélekez. 

Csak az a baj, hogy sokáig 

Még sehol se mulatott, 

Nálunk is volt már egyszer, de 

Csak keresztül utazott. 



Sokan azt mondják felőle, 

Hogy őt a nap kergeti, 

Mely a többi csillagoknak 

Sugarát irígyeli. 

De ez oly nagy, oly erős, hogy 

A nappal megütközik, 

S ha legyőzi, soha többé 

Tőlünk el nem költözik. 



Akkor aztán minden csillag 

Mely az eget ellepi, 

Sugarát hozzánk a földre 

Szabadon eresztheti. 

Szabadság, egyenlőség lesz 

Égen-földön mindenütt; 

Vigyázzunk, ez ütközetnek 

Nagy órája mostan üt... 

