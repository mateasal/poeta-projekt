


Végetlen, örök éj! 

Az utcán méla csönd. 

Fülembe égi kéj 

Tündérharangja csöng. 

Remegve két kezem 

Szivem fölé teszem: 

Aludj, szivem! 



Csillag ragyog, kacsint, 

Egymásnak integet. 

Mit látnak vajjon itt 

E szemérmes szemek? 

Mindenki üdvezül, 

Csak te vagy egyedül. 

Hallgass, szivem! 



A sötétség kigyúl, 

Elhallgat a madár. 

Felhő irul-pirul; 

Minden vágy telve már? 

Mely kéjbe fuldokol, 

Az éj neked pokol. 

Hallgass, szivem! 



Az ég, föld egy kerek 

Boldogság-oceán. 

Tajtékban fürdenek 

Tündérfi, hableány. 

Pár mindnek itt akad, 

Kíntól csak te magad 

Szakadj szivem?! 



Ti villámlós szemek, 

Te csattanós ajak; 

Ti delejdús kezek, 

Tüzáramos hajak... 

Ha csak kisértetek, 

Elérhetetlenek - 

Mért lássalak? 



Ti mondhatlan gyönyört 

Lehelő sóhajok: 

Vonagló kéjgyötört 

Ajkról kelő jajok; 

Méhszárnyú gyönge nesz, 

Ha mind más üdve ez - 

Mért halljalak?! 

