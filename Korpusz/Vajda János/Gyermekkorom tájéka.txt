


Elmennék én még egyszer hozzád, 

Ha újra itt a kikelet. 

Még egy utolsó tekintet rád, 

És azután - isten veled! 



Szeretnék ott megnézni mindent, 

A hegyet, völgyet, kis lakot. 

Hisz nekem ott mind egyenkint szent, 

Csodás a legkisebb dolog. 



Majd elmennék ki a csalitba; 

Ugy van -e ott még mostan is? 

Igaz -e az, hogy a patakba 

Arany-ezüstből a kavics? 



Igaz -e az, hogy medreikben 

Fölváltva tej, méz folydogál? 

És ott a pázsitos ligetben 

Selyem-bársonyból a füszál? 



Való -e, hogy tündérek járnak 

A rejtelmes vadonban ott? 

Érezni a szivárvány lábak 

Nyomán a bűvös illatot? 



Majd leborulnék a határon, 

Megállnék úton-útfelen, 

És megölelném mint barátom, 

Ki találkoznék ott velem. 



A kis kertajtót, minden bokrot, 

A szederfát az udvaron, 

A "Hattyut ", a hü vén komondort, 

Ki nekem ugranék, tudom, 



És ott maradna a nyakamban, 

Belém fogózva hevesen, 

És zokognánk mindketten, halkan, 

Szótlan, soká, keservesen... 



Ő tán fölöttem, megörülve 

Én? - sírdogálva magamon, 

Hogy elveszítve, semmisülve 

Örökre a paradicsom... 



Mert hasztalan! könny, bú mit érnek? 

Nem az már ez mind, ami volt; 

Nekem nem az; nem a tündérek, 

Az én szivem, az itt a holt! 



Az ég, az most is oly tündöklő, 

Mérhetlen arany oceán. 

De lelkem tükörén a felhő, 

Visszfénytelen, bús ingovány. 



Nem, nem, ne menj, minek? Hiába 

Hulló levélnek a tavasz! 

Tündérmesés bölcső danája 

A temetőnek - fájna az... 



Elmult az ifjuság, dicsőség, 

Az élet ragyogó dele! 

Fejed fölött sötétülő ég, 

Körülted ősz baljós szele. 



A légen át siró harangszó, 

Fekete hollók raja száll. 

Szárnyuk verésének hallatszó 

Ütemje is: halál, halál... 



Olyan nagyot minek kerülnél? 

Előtted a sötét rekesz... 

Még egy csuszamlás a gödörnél 

S mindennek egybe vége lesz... 

