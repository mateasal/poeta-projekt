


Még fehér a világ, 

Még fagyva a patak. 

Még alszik a virág 

A hólepel alatt. 



Még alszik, szendereg, 

De immár mindenik - 

Természet, emberek 

Tavaszról álmodik. 



Kórház a tél; mit ér? 

Élet, gyönyör csak az, 

Ha újra visszatér 

Az ifjú, szép tavasz. 



Ha madár énekel, 

Derült, ragyog az ég. 

És dallal telik el 

És balzsamos a lég. 



Repülnek odafenn 

Aranyos fellegek. 

- Kinyílnak idelenn 

A kioszk, a sziget. 



Aztán az igazi, 

A legfőbb netovább, 

Mi erre fölteszi 

A fényes koronát: 



Ha majd egy szép napon, 

Egyet füttyentve rád, 

Te izzó Babylon, 

Fülledt poros világ. 



Rohan velem vigan 

Füstölgő gyorsvonat, 

Gond, bú, amennyi van, 

Mögöttem elmarad. 



Zakatol a kerék; 

Megyek, megyek, megyek, 

Meglátlak újra még - 

Te kedves, szép, kinek 



Képével alszom el, 

Szerény paradicsom, 

Jobb, mint amaz, mivel 

Itt semmi tilalom. 



A mennyből egy darab; 

S bár drágább semmi sincs, 

Olcsón adod magad 

Oh, Rohits, oh, Rohits... 



Az erdő bérc fokán 

Nem hatolt át a szél. 

Az ember itt csupán 

Csak él, csak éldegél. 



Az idő folydogál 

Szép lassan, egyaránt. 

Künn a világ hogy áll? 

Az itt senkit se bánt. 



Te másik otthonom, 

Te kedves békehely. 

Egyetlen fájdalom, 

Ha tőled válni kell - 



S oly hamar eljön az 

Utolsó pillanat! 

És lesz -e több tavasz? 

Bús, méla gondolat: 



Törvényed földiség, 

Mért oly fukar, irígy? 

Ha oly rövid a lét, 

Miért nem mindig így? 

