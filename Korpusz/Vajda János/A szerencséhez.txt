


Szép szerencse, vak szerencse, 

Mit gondoljak felőled? 

Te vagy -e bolond, vagy a föld 

Tesz bolonddá tégedet? 

Világtalan vagy s az egész 

Világ szeret tégedet, 

S te szegény világtalan, a 

Vak világot vezeted? 



Én ugyan nem láttalak még, 

Isten tudja, merre jársz; 

Te is, amint veszem észre, 

Magas palotákra vágysz. 

Pedig hidd el, téged ottan 

Nem szeretnek úgy soha, 

Mint ahol megúnt testvéred 

Él, a gyászos mostoha! 



Azt veted okul talán, hogy 

Háládatlan a világ, 

S akit egyszer fölemeltél, 

Utóbb a nyakadra hág, 

Elfelejtvén, hogy mit adtál, 

Újra elveheted azt, 

S hűtlenül elpazarolják 

Minden hozományidat? 



Ah de épen ez ok ellen 

Százezer példa beszél, 

Hogy ki tízszer is elűzött, 

Újra abba szeretél. 

S ki érted hőn sohajtoz 

Lenn a börtön fenekén, 

Rá se nézesz, mert talán hogy 

Örök szerelmet igér ?... 



Úgy van, úgy!... hogy a hasonló 

Csak hasonlónak örül, 

Te pedig a legkacérabb 

Minden szépségek közül, 

Hitvány és üres fejűket 

Látogatsz meg, mint magad, 

A nagy és bölcs nem kell... ők meg 

Megvetik hatalmadat. 



Szép szerencse, vak szerencse, 

Mit gondoljak felőled? 

Hogyha szép vagy, kár bizony, ha 

Eltakarod képedet. 

Szégyenled tán kicsapongó - 

Sohse szégyeld - vétkedet: 

Hisz ha vak vagy, a világ még 

Nálad is szemtelenebb!... 

