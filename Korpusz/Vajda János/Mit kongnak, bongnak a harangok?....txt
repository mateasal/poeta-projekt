


Ahogy egyszer Istajerben 

Üldözötten bujdokolván, 

Egy kis völgyi érnek partján, 

Szűk bujóska gyalogúton 

Mendegélek egymagamban, 

Képzelegve szép hazámnak 

Istenáldott hegyvölgyéről, 

Átokvert sok jó fiáról: 

Hát egyszerre kétfelölről, 

Gondolom, hogy azokból a 

Nagy fekete vas hegyekből 

Megszólalnak láthatatlan, 

Föld alatti bús harangok, 

Zúgva-búgva szomorúan; 

Olyanformán, csakhogy annál 

Még százszorta szomorúbban, 

Mint az a siralomének, 

Mit keserves, töredelmes 

Búcsujáró nép zokogva 

Énekel, hogy közbe-közbe 

A kereszt is hajladoz rá! 

A vezeklő gyászos hangok, 

Mint hömpölygő árhullámok, 

Az egész, mély, széles völgyet 

Elöntötték bús panasszal; 

S mint a délibáb a puszták 

Szőke falvait, tanyáit: 

Nagy siránkozásaikkal 

Fölverték a tornyos várost, 

Mely mögöttem kék távolban 

A hullámzó hangok árján 

Láthatólag ringatózott. 

Engem is megállitottak 

És levertek lábaimról. 

Ismeretlen bútól-gondtól 

Megnehezült szivvel-fővel 

Leborultam, hallgatóztam; 

Lelkem égnek ajánlottam, 

S addig vártam, míg kivártam, 

Megértettem, megtanultam: 

Mit beszélnek, oly busan mit 

Kongnak, bongnak a harangok. 



A legöregebbik (szinte 

Látom, ahogy csóválgatta 

Ágas-bogas koronával 

Koronázott ősz fejét) így 

Panaszolkodott, kihalló 

Mély hatalmas, dörgő hangján: 



" Ős Budában, Istambulban, 

Perzsiában, Egyiptomban, 

Fekete és holt tengerben, 

Hegyen-völgyön, pusztaságon, 

Palotákban és kunyhókban, 

Merre nap kél, csillag fénylik: 

Én mindenható úr voltam. 

Embereknek, állatoknak, 

Katonáknak és papoknak, 

Fűnek-fának parancsoltam; 

Szempillantásomra földet 

Ingató hadak forogtak, 

S rohantak biztos halálnak. 

Haragomnak fél világot 

Végig érő ostorától 

Rettegett és porba omlott 

Nap alatti minden népség. 

Hajh! nagyon elbizakodtam. 

Urat, istent nem ösmertem, 

A halálra nem gondoltam. 

Oh, hivalkodó, romolt szív, 

Földi gyarló véges elme! 

A kerek földet ki bírtam, 

Mint nadály a vérét szíttam, 

Mikor épen teli töltem, 

Úgy lehulltam, úgy leestem. 

Átkozott a lelkem, testem. 

Vagyok most temetve mélyen, 

Naptalan, kétségbeejtő 

Véghetetlen hosszu éjben, 

Lesve, várva az arkangyal 

Tárogatójának hangját, 

Melyre meghasad majd e föld 

És kiszór a napvilágra, 

Az utolsó itéletre; 

Meglehet az örök lángra. 

Ah, mi jó lesz benne égni, 

Megszenvedni, meglakolni, 

A gonosztól megtisztulni. 

Hajh, csak jőne, jőne már el 

, Az nap, nagy haragnak napja' 

Büntetéssel, jutalommal, 

Mennyországgal és pokollal, 

Csak e lassu porladásnak, 

Forgó, fájó zsibbadásnak 

Lenne egyszer vége, vége." 



A középső férfi-hangon 

Közbe-közbe ilyeténkép 

Bánkodott gyorsabb beszéddel: 

" O juventus, ventus, ventus! 

Dicsőség a magasságban 

A mindenható istennek! 

Én vagyok a nagy világfi 

Ki hajamat illatoztam, 

Mandolatóban fürödtem, 

Orcáimra húst kötöztem, 

Tépett rózsapárnán háltam. 

, Mi atyánk ' -ot elfeledtem. 

Ártatlanságot vadászva 

Fél világot befutottam. 

Millió meg milliókat 

Szűz ajakra elcsókoltam. 

Ezer éjet áttáncoltam, 

Annyi napot átaludtam; 

És egyebet sem miveltem, 

Csak sziveket repesztettem; 

Ezreket koldussá tettem; 

Kórodákat, tébolydákat 

Gyámolíték, népesíték. 

És ugyancsak jól siettem: 

Húszéves koromba lettem 

Ifju vénné, élő holttá. 

Azután eszemre tértem, 

Jót mivelni igyekeztem. 

A világnak adtam volna 

Szívemet - ha meglett volna. 

De kiégett már egészen, 

Még a hamva is hideg lett. 

Csak az agyvelőm maradt meg, 

S benne az emlékezésnek 

S öntudatnak irthatatlan 

Férge őröl e napiglan, 

Örökké, míg vége nem lesz 

E világnak... Rázom, rázom, 

De hijába! nem hasad meg, 

S egyre zúg belőle a kín: 

Hogy kihallik mély siromból, 

S jajja fönn kisért a földön; 

De az emberek nem értik, 

Vagy csak épen nem akarják. 

Mert ahogy az érkezőktől 

Hallom, ott künn emberek közt 

Kárhozatos életemnek 

Követői szaporodnak. 

Jaj azoknak, jaj azoknak." 



Erre, mintha más toronyból 

Szólott volna egy szelídebb 

Érzelemdús hang imígyen: 



" Mit beszéltek, panaszoltok? 

Bűnötök volt - megvalljátok -, 

Bűnötök: gonosz, de édes; 

És azért jó megszenvedni. 

Halljatok hajborzasztóbbat, 

Emberész-elállitóbbat, 

S tanuljátok meg belőle, 

Hogy semmit, semmit se tudtok, 

S okosabbat nem tehettek, 

Mint ha arcotokra esve 

Azt mondjátok: Úr, teremtő 

Légyen a te akaratod! 



Én vagyok a szerencsétlen 

Pszamnit, Égyiptom királya. 

Szerettem népem s hazámat, 

S népem is becsült, szeretve. 

Csak nekik s a jónak éltem. 

Ah, de mit használt erényem? 

Kámbizesz, a vad hódító 

Hadaimat összetörte 

A pelúziumi téren. 

Népemet rabszíjra fűzte, 

Néznem kelle láncaim közt 

Kövült szívvel, égő szemmel 

A füstölgő, vért párolgó 

Földig rontott Memphisz térén: 

Fiaim hogy hóhérolták, 

Lányomat rabszolgamezben 

Hogy vezették zsoldos őrök. 

S mert a szégyen és gyalázat 

Velőszaggató fájdalma 

Elméjét megháborítá: 

Hogyan táncolt, kacagott, rítt 

Tárt kebellel, bomlott hajjal, 

Festett arccal és mezítláb 

A legaljasb söpredék közt. 

S én nem őrültem meg erre. 

Tenyerembe rejtém arcom, 

És erőmet összeszedve 

Ökleimmel összenyomtam 

Halántékom kétfelől, hogy 

Koponyámat összezúzzam... 

De hisz egyiptomi volt az, 

Födetlen megedzve jókor 

Elemek csatái közben. 

Idő mult és kínom enyhült. 

Egyszer egy öreg vezérem 

- Hona földjén rongyos koldus - 

Kéregetve áll előttem. 

Koldus a rabtól: nem ismert, 

Világtalan volt: a boldog! 

Megeredt a könnyem árja. 

S mint a sebes esső, hosszan 

Sírva sírtam, könnyebbültem. 

Mindenhatóság hitében 

Szeszélyes lőn Kámbizesz, s hogy 

Híre ment hozzá könyemnek, 

Kalitbörtönömhöz jőve, 

Kérdezett az agg felől. Oh, 

Annyira fásult valék már, 

Hogy válaszra méltatám őt, 

Elmondván a szerencsésnek, 

Hogy az oly nagy fájdalomnak 

Amit elvesztett hazám, jó 

Gyermekimnek sora keltett, 

Könnye nincsen, mert elég az 

Még a szívben izzó kíntól. 

Ez öreg csak régi szolgám, 

S azt a jót mivelte vélem 

Öntudatlan, hogy szivemnek 

Megnyitotta könnyforrását 

S most kisírván minden búmat, 

Ezután nem érhet több kín... 

Ekkor érzém újra gyászom 

S inségemnek szörnyü voltát: 

Megesett a győző zsarnok 

Szíve rajtam! Esküt véve, 

Hogy boszút nem állok rajta, 

S nem megyek rá gyilkos haddal: 

Országomba külde vissza 

Koronátlan helytartóul. 

De megszegtem esküvésem, 

Mert hazámat jobb szerettem, 

Mint az ellen becsülését. 

Jobb szerettem (megmutattam ), 

Mint magát a dicsőséget. 

De boszum silány, csekély volt; 

Ám a pusztán szomjuzónak 

Enyhe édes egy csöpp víz is. 

Elveszett a csata újra. 

Nemzetem bágyadt, beteg lőn, 

Fürteim fehérek, ámde 

A pelúziumi téren 

Ottan is még egyre sűrün 

Fehérlettek a szent csontok. 

Mint boszút esdő kisértet 

Ébren alva üldött e kép, 

És nem engedett pihennem. 

Már utóbb csak rabló lettem, 

Népemet is megvetettem: 

Mert elkorcsult, aljasult az 

Éhnyomorban, tömlöclégben. 

Míg utóbb elárultatva, 

Eladatva általok, mint 

Közönséges útonálló 

Végezém be a bitófán. 

Mindazáltal áldás, béke 

Földön a jó embereknek. 

Minden úgy van jól, amint van. 

Mind az isten akaratja: 

Dicsőség az ő nevének !" 



Közbe egy még vékonyabb hang, 

Oly sirámos, mint az árvák 

Jajgatása sírgödörnél, 

Csenditett a másikéba: 



" Hallgass, hallgass! hát mit szóljak 

Én szegény nő, gyönge lányzó? 

Férfinak segít erő, dac, 

A szegény nőnek csak a köny! 

Oh szerelmes Jézus Isten, 

S te örök dicsfényben, lángban 

Ragyogó bölcs Atyaisten! 

Dicsőség a neveteknek, 

Én vagyok a mindeneknél 

Szerencsétlenebb teremtés. 

Nevem: Beatrice Cenci! 

Ide, bölcsek, ihlett költők, 

Szónokok, törvénybuvárok: 

Ki tud megfelelni nékem? 

Mit vétettem, mért szenvedtem? 

Ah, ti még elmondhatjátok, 

Ami gyász ért, fakadhattok 

Égbekiáltó panaszra, 

Véres töviskoszorútok 

Dicsősége meghaladja 

Diadalmas koronákét. 

De az én sorsom gyalázat, 

Mely a legfehérebb, tisztább 

Homlokot szerette meg, hogy 

Legrivóbb sötét lehessen. 

Ifju voltam, szépnek mondtak, 

De epedtem halni, vélvén 

Hogy a hóhérbárd letörli 

Azt a csókot homlokomról. 

Hasztalan, mert ott ég most is, 

És kiégeté tüzével 

Szemeim látó világát. 

Most vakon, kétségbeesve, 

Mindig a legvastagabb zűrt, 

Néma semmiséget, sűrű 

Siket éjt, magányt keresve 

Iránytalan jobbra, balra, 

Vérző szárnyakkal repesve, 

Önmagam előtt szégyenben 

Égő arccal kelek-járok, 

Izzó homlokom verdesve, 

Örökös sziklára épült 

Szentegyházak és a mennyek 

Ajtajához... de hiába! 

Csak azt hallom egyre: várj! várj! 

Jó, igen; várok, remélek; 

A világ sem áll örökké. 

Majd megrázza sarkait, és 

Összedönti, újat épít 

Az a kéz, kit én imádok. 

Ottan aztán nem lesz senki, 

Aki itt volt; meghal a mult, 

Az emlékezet kivész, és 

Nemletté lesz, ami megvolt. 

Ott lesz aztán jó nekem majd. 

Ott hives lesz s a hűs szellő 

Homlokomról és arcomról 

El nem áll fuvallatával. 

Úgy -e, édes isten, úgy lesz? 

Hisz te jó vagy, te igaz vagy." 



Még kisebb hang, csengőbb, véknyabb 

Lélekharang forma hangon 

Így beszéle szaporázva: 



" Én is voltam, 

Szép, nagyon szép, 

Hajadonfős 

Kis királyné: 

Koszorúzott 

Bálkirályné! 

Ünnepeltek, 

Irigyeltek, 

Hogy imádtak! 

Dicsőségem 

Lantok, hárfák 

Versenyezve 

Énekelték. 

Csalogattam, 

Csábítgattam. 

Szemeimet 

Ragyogtattam. 

Hő sziveket 

Gyujtogattam. 

Bölcs fejeket 

Lázitottam. 

Népeket, nagy 

Országokat 

Vérbe, lángba 

Boritottam. 

Végre mégis 

Én csalódtam. 

Meglakoltam. 

Ifjan szűzen 

Csókolatlan 

Megölötten. 

Kit szerettem 

S hiu szívvel 

Esküszegve, 

Én megcsaltam: 

Ah az ölt meg! 

Itt gyilokja 

A szivemben. 

Olyan forró, 

Mégis jéggé 

Fagyott tőle 

A szivem. Jaj! 

Úgy remegek, 

Úgy didergek. 

Mégse hull ki. 

Mindig ott van. 

Oh, vegyétek, 

Vegyétek ki 

Irgalomból, 

Hogy mostanság 

S mindörökké 

Dicsértessék 

A teremtő !" 



Így a gyöngéd hang. Azonban 

Elül a szél, a bús hangok 

Gyors postája; lengedezve 

Szétoszolnak nyári felhők, 

S a dicsőn uralkodó nap 

Delelő trónjára érvén, 

Leül ott és koronája 

Sugarait szétterjesztvén, 

Ünnepélyes mély csöndesség 

Álla bé a kerek földön... 



Magam is, elszenderülvén, 

S álmodván a hallottakról, 

A meghűsült esti légben 

Bujdosó utamra tértem. 

És sokáig gondolkodtam, 

A harangok mondájáról 

Kiváltképen, hogy mi hát itt 

Az egészből a tanulság. 

Végre úgy rémlett nekem, hogy 

Az egész világ valóban 

Csak egy óriási színpad, 

Ahol a becsületesnek 

És a gaznak, szépnek, rútnak 

Személyesítője mind egy 

Célra, egy alapeszmének 

Végleges kivitelére 

Játszik... És az alapeszme ...? 

Ez a színpadalkotónak 

A megfoghatlan, láthatlan 

Legnagyobb világköltőnek: 

A Mindenhatónak titka. 

És halandó elme e nagy 

Titok sűrü fátyolát föl 

Soha, soha nem lebbenti... 

