


Fönn az égen ragyogó nap. 

Csillanó tükrén a tónak, 

Mint az árnyék, leng a csónak. 



Mint az árnyék, olyan halkan, 

Észrevétlen, mondhatatlan 

Andalító hangulatban. 



A vad alszik a berekben. 

Fegyveremmel az ölemben 

Ringatózom önfeledten. 



Nézem ezt a szép világot. 

Mennyi bűbáj, mily talányok! 

Mind, amit körültem látok. 



Nap alattam, nap fölöttem, 

Aranyos, tüzes felhőben, 

Lenn a fénylő víztükörben. 



Itt az ég a földet éri. 

Tán szerelme csókját kéri... 

Minden oly csodás, tündéri. 



Mi megyünk -e vagy a felhő, 

Vagy a lenge déli szellő, 

A szelíden rám lehellő? 



Gondolatom messze téved 

Kék ürén a semmiségnek. 

Földi élet, hol a réved? 



Szélei nádligeteknek 

Tünedeznek, megjelennek. 

Képe a forgó jelennek... 



Most a nap megáll az égen, 

Dicsőség fényözönében, 

Csöndessége fönségében. 



S minden olyan mozdulatlan... 

Mult, jövendő tán együtt van 

Ebben az egy pillanatban? 



A levegő meg se lebben, 

Minden alszik... és a lelkem 

Ring egy méla sejtelemben: 



Hátha minden e világon, 

Földi életem, halálom 

Csak mese, csalódás, álom ?... 

