


Hát ez ama hely, aholott 

Az Árpádok laktak? 

Ez a hamva leviharzott 

Nyolc, kilenc századnak? 



Valóban, az ős nagyságnak 

Itt még romja sincsen. 

Képe a mulandóságnak! 

Hamu és por minden. 



Elnézek a pusztaságon, 

Ez utcákon végig. 

Régi dicsőségnek - látom - 

Csak a búja él itt. 



És mint a hű méh sokáig 

Ama lomb körül jár, 

Honnan a raj anyja pedig 

Régen elszállott már: 



Úgy a rege jár e tájon, 

Mult idők regéje; 

Alig érthető immáron 

Annak is igéje. 



Csak a késő honfi-bánat 

Érti még panaszát, 

Midőn a bús éjszakákat 

Együtt átvirrasztják. 



És egymás karján bejárják 

Az egész vidéket; 

És egymásnak mutogatják, 

Hogy itt mik történtek. 



Itten állott az Elsőnek 

Apostoli trónja; 

Jeruzsálemi Endrének 

Itt a koporsója. 



Ős dicsőség, ősi nagyság 

Kezdete és vége! 

Itt minden füszál, kő, virág 

Régi szent ereklye. 



Hol e ködös szentegyház van, 

Lépdele Szent László, 

Aranyos hímes palástban, 

Körüle sok zászló. 



Felhő árnya, szél zugása, 

Csörgése az érnek, 

Csöndes, méla siratása 

Elmult szép időknek. 



E hallgatag utcákon itt 

Nagy árnyékok járnak; 

A harangok nevét zengik 

Szent István királynak. 



Ezek a fák, melyek itten 

Búsan hajladoznak, 

Hogy elmúlik végre minden! 

Arról álmodoznak. 



Nagy királyok széke hajdan 

Ős Alba Regia. 

Kegyeletes emlék mostan, 

Hamvadó múmia. 



Itt e vén torony előttem 

Már inog is, látszik; 

Egy sóhajtás még belőlem - 

S a fejemre omlik... 

