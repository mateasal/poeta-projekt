


Nézzétek ott a munka mellett 

Ama fehér haju anyót. 

A mosónők közt legerősebb 

És hetvenéves már az ott. 

Ilyen keserves veritékkel 

Kereste mindig kenyerét, 

Betöltve a kört hű iparral, 

Mit isten számára kimért. 



Mint ifju ő is szeretett, és 

Remélt, aztán férjhez mene. 

Viselte női sorsa terhét 

Gondokkal, bajokkal tele. 

Férjének három magzatot szült, 

Ápolta hiven betegét. 

És eltemette tisztességgel. 

És tovább hitt, tovább remélt. 



Aztán nevelte a fiúkat; 

Jó kedvvel tette ezt nagyon, 

Becsületben és fegyelemben; 

Örökségük rend, szorgalom. 

Aztán megáldva elbocsájtá, 

Hogy kenyeret keressenek. 

Igy agg korára egyedül lőn, 

Csupán jókedvét tartva meg. 



Gondos takargató volt; lent vett, 

S átvirrasztván sok éjszakát, 

A lent finom fonallá fonta, 

Úgy a takácsnak adta át. 

Megszőtte az vászonnak, ő meg 

Forgatva tűjét, ollaját, 

Megvarrta szépen önkezével 

A tisztes koporsóruhát! 



Ezt a ruhát nagy becsben tartja, 

Szekrényében, első helyen. 

Ez első és utolsó kincse, 

Egyetlen éke idelenn. 

Felölti minden ünnep reggel, 

Ebben hallgatja a misét. 

Azután újra beakasztja... 

Hogy benne majdan kivigyék. 



Oh!... vajha éltem alkonyáig, 

Miként e tisztes agg anya, 

Megtegyem azt, mit tennem kellend, 

Mi tisztem és gondom vala. 

Vajh annyi kedvvel ürítném ki 

Mint ő, az élet poharát, 

S nézhetném egykedvűn, miként ő, 

Előre a halottruhát! 

