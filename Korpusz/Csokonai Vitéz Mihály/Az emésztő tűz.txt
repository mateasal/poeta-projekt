


Az égető kutyácska 

A zőld mezőt aszalta, 

S alatta Flóra hímes 

Virági haldokoltak; 

Fonnyadtak a ligetnek 

Zőldségi megkonyúlva: 

A főld egész határi 

Alélva bágyadának. 



Énbennem is van egy tűz, 

Mondják, hogy az Cupídó; 

Én nem tudom, ki légyen, 

Nem esmerem nevéről; 

Elég, hogy ég melyemben 

S olvasztja nagy tüzével: 

Szemlátomást betegszem 

És már alig lehellek. 



Tegnap leszálla csendes 

Cseppekkel egy esőcske, 

Megáztatá az erdőt 

És a mezőt vizével: 

S ím, a beteg virágok 

Mindjárt feléledének, 

S a hervadó levélkék 

Új életet kapának. - 



Óh, vajha énreám is, 

Az én alélt fejemre 

Egy ilyen éltető víz 

Hűs cseppje harmatozna! 

