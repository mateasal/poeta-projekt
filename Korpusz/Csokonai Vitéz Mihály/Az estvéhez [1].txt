


Jövel felénk hűs szárnyadon, 

Jövel, szép estve, már! 

Kecsegtető sugáradon 

Vénus szerelme jár: 

Sok lyányka a nyugvó padon 

Téged pihegve vár. 

Jövel felénk hűs szárnyadon, 

Jövel, szép estve, már! 



S te, aki szép vagy, mint maga 

E fényes esti tűz, 

Szűz Manci, szűzek csillaga, 

Nyugodj le, tiszta szűz! 

Már Ámor is kiballaga, 

Vigyázz - nyilára fűz. 

Szűz Manci, szűzek csillaga, 

Nyugodj le, tiszta szűz! 



Derítsd ki házunk ablakát, 

Te nyájas égi jel! 

S Mancim fehér mellyét s nyakát 

Kezed rózsázza fel. - 

Szűz Mancikám, jó éjtszakát, 

Neveddel alszom el! 

Szűz Mancikám, jó éjtszakát, 

Neveddel alszom el! 

