


Mint vagy, óh édes kesergő! 

Hazám végső oldalán? 

Te most is jajgatsz a csergő 

Források megett talán? 



Vagy a vasvári bérceknek 

Horpadásit keresed 

S a hív, de néma köveknek 

Kiáltozod kedvesed? 



Vagy tán biztos almafádnak 

Aljában múlatozol, 

S az esthajnalon nimfádnak 

Nevére sohajtozol? 



Óh, öleld meg szép vidéked! 

Mert te még boldog vagy ott, 

Ahol a szerencse néked 

Egy árnyékos fát hagyott. 

