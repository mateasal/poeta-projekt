


Mint egy megért boróka, 

Mely tiszta hóra hullott; 

Mint a delin fejérlő 

Rózsába bútt bogárka; 

Mint a korinti szőllő 

A cúkoros kalácson: 

Úgy bársonyollik, oly szép, 

Oly édes egy kerekded 

Szeplőcske Lilla mellyén. 



Ez az a kies szigetke, 

Amelybe a szerelmek, 

Ha keble tengerének 

Téjhabja közt fürödtek, 

Enyelgve szárogatják 

Hajok vizes aranyját. 



Ti szóljatok, reája 

Hullt csókjaim! ha méltó 

Dühödés -e Lilla mellyén, 

Egy főldi nimfa mellyén 

Imádni a hibát is? 

