


Valld meg, kérlek, kedves lélek! 

Még szeretsz-é? 

Engem másért, míg csak élek, 

[ Meg nem vetsz-é ?] 

Én szeretlek tégedet, 

Tisztelem jó szívedet: 

Megvethetsz-é? 

Megvethetsz-é? 



Hidd el, kérlek, kedves lélek! 

Én szeretlek, 

Téged másért, míg csak élek, 

Meg nem vetlek. 

Százszor már nem mondtam-é? 

Mégis kételkedhetsz-é? 

Be nevetlek. 

Be nevetlek. 



Sokszor ám a lyánka szíve 

Állhatatlan. 

És ahoz, ki legjobb híve, 

Irgalmatlan. 

Én is attól tartok ám; 

Mert ez a kis ethikám 

Csalhatatlan. 

Csalhatatlan. 



Én is hát szíved formáját 

Úgy tekintsem, 

Hogy más ifjaknak hibáját 

Rád is hintsem? 

Nem, nem: bár más mit tegyen, 

A mi szívünk hű legyen; 

Úgye kincsem? 

Úgye kincsem ? 



Én örökre lészek híved, 

Kedves lélek! 



Én is, kedves! mással szívet 

Nem cserélek. 



Én szeretlek, édesem! 



Én is téged, kedvesem! 



Míg csak élek. 

Míg csak élek. 

