


Lantom, danold Liéust; 

A szíveket feloldó, 

A gondtörő Liéust 

Méltó danolni néked. 



Ő a kegyelmes isten, 

És ő az, aki nélkűl 

A szép Citére fázik, 

Tompán lövöldöz Ámor, 

A gráciák alélnak; 

S egész gyönyörködésben 

Nem úszhat a halandó . 



Lantom, danold Liéust; 

A szíveket feloldó, 

A gondtörő Liéust 

Méltó danolni néked. 



Ő a kegyelmes isten, 

És ő az, aki mellett 

A büszke nagyravágyás 

Rezzenti tarka szárnyát, 

S a tőlt pohárba szállván, 

Megalázatott örömmel 

Fúl a szelíd habokba. 



Lantom, danold Liéust; 

A szíveket feloldó, 

A gondtörő Liéust 

Méltó danolni néked. 



Ő a kegyelmes isten, 

És ő az, aki által 

A megpirúlt gerézdben 

Nyájaskodó barátság, 

Öröm, kacaj, ledérség 

S tréfás szavak teremnek, 

Hogy a szegény halandó 

Felejtse szíve terhét. 



Lantom, danolt Liéust, 

A szíveket feloldó, 

A gondtörő Liéust 

Méltó danolni néked. 



Ő a kegyelmes isten, 

Ő, aki képzetünkben 

Teremthet új világot. 

Ő int Polymniának, 

S mennybéli zengzetével 

Olvasztja szíveinket. 

Ő gyújtja a poétát 

Érzékenyebb dalokra, 

És bájoló borával, 

Édes ragadtatásban 

A menny felé repíti. 



Lantom, danold Liéust; 

A szíveket feloldó, 

A gondtörő Liéust 

Méltó danolni néked. 

