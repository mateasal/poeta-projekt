


Sírászi barna hőlgyek, 

Kökényszemű leányok, 

Őltözzetek selyembe, 

És kebletek fejérét 

Rózsákkal ékesítvén, 

Karikába font karokkal 

Zengjétek e dalocskát 

Hafíz halomja mellett: 

" Légy idvez, óh, Hafíznak 

Sírhalma, melybe nyugszik 

A rózsabokrok alján 

Kelet édes énekesse." 



Légy idvez, óh, Hafíznak 

Sírhalma, melybe nyugszik 

A rózsabokrok alján 

Kelet édes énekesse. 



Tőlts bort, leányka, tőlts bort; 

Kedvellem a piros bort, 

Mely a sírászi hegynek 

Boldog kövén tenyészik. 

Nincs több bor e világon, 

Nincs több ehez hasonló; 

Setét ez és aranyszín, 

Szívem kinyílik ettől, 

Öröm pezseg szememben, 

Boldog vagyok, s alélva 

Simúlok édesemnek 

A szeghajú legénynek 

Ölébe és elalszom. 

Felébredek, leánykák, 

Ittam; de mégsem érzek 

Az én fejembe terhet. 

Zengjétek, óh leánykák, 

Ez égi bor hatalmát, 

És tőltsetek Hafíznak 

Sírjára is belőle 

A tarka rózsa közzé, 

Az ő danái vígak, 

Örömhozók, erősek, 

Szerelmeket lehellők, 

Mint a bor, a piros bor. 



Légy idvez, óh, Hafíznak 

Sírhalma, melybe nyugszik 

A rózsabokrok alján 

Kelet édes énekesse. 



Most nyílnak a virágok: 

A rózsa, mint királyné; 

Űl tarka trónusában, 

S a nárcisok körűlte 

Fenn-állva udvarolnak. 

Tulipántok és kükörcsök 

S jácintusok borúlnak 

Királyi zsámolyára: 

S a szép tavasz felette 

Kék kárpitot lobogtat. 

Viríts becses ligetke, 

Viríts ezer virággal, 

S felhőzd bé illatoddal 

A jó Hafíz halomját! 

Ti pedig, piros leányok, 

Jertek begyezni rózsát 

A jó Hafíz gyepéről, 

Kinek égi lelke nyájas, 

Mint rózsa; s drága híre, 

Mint rózsaszag, kiterjedt 

Szívünkre és hazánkra. 



Légy idvez, óh, Hafíznak 

Sírhalma, melybe nyugszik 

A rózsabokrok alján 

Kelet édes énekesse. 



A zőld bokorba hallom 

A filmilét danolni, 

Hallgassatok, leánykák! 

Most andalogva lejtőz, 

Majd felfelé cikornyáz, 

Majd harsog és ledörmög, 

Kanyarog, siet, rezeg, nyújt. 

Be hathatós! be vídám! 

Be gyenge és szerelmes! 

Ah! így danolgatott ő, 

A kellemes poéta, 

Ki e halomba nyugszik. 

De lelke e dalok közt 

Édes lebágyadással 

Szállott el a vidékről 

Éden leányi közzé: 

Miként eme madárka, 

Mely már alélva hullt le 

A rózsa szép ölébe. 



Légy idvez, óh, Hafíznak 

Sírhalma, melybe nyugszik 

A rózsabokrok alján 

Kelet édes énekesse. 



Légy idvez, óh, poéták 

S bőlcsek hazája, Sírász! 

Ellepte a te híred 

A napkelet vidékét 

S a főldövezte tengert. 

Mert a te kőfalad közt 

Óltára áll az észnek: 

És citromerdeidben 

Száz verselők danolnak. 

Kiknek szavára zengnek 

Az ispaháni tornyok, 

A Tigris és az Indus. 

De mék tud énekelni 

Sírász szülötti közzűl 

Úgy, mint ez a mi dallónk, 

Ki e halomba nyugszik? 

Rakjátok, óh poéták, 

Koszorútokat Hafíznak 

Sírjára s énekéből 

Tanúljatok közöttünk 

Danolni és szeretni. 



Légy idvez, óh, Hafíznak 

Sírhalma, melybe nyugszik 

A rózsabokrok alján 

Kelet édes énekesse. 



Szép szűzek ám az ozman 

Anyáknak a szülötti; 

Mégis Georgiának 

Karcsú leányit inkább 

Veszi s becsűli Stambul. 

Cirkassziát az észak 

Rózsái ékesítik, 

S a barna szép arabnét 

A déli nap csudálja. 

Bogárszeműek a te 

Lyánkáid, óh Szamarkánd! 

És rózsaszínnel ékes, 

Óh Kásmir, a te hőlgyed! 

De egész Kelet határán 

Csak Persiába nőnek 

S a büszke Persiában 

Csak Fárs kies vidékén 

S a fársi tartományban 

Csak a sírászi főldön 

Legszebb szemek, karocskák 

És szájak, arcok, emlők, 

Nyájas leányi szívek, 

Világcsudálta szűzek. 

És óh, Hafíz! tenéked, 

Ím, e dicső leányok 

Jöttek köszönni dallod. 

Ily ritka főldi nimfák 

Táncolnak, énekelnek 

Sírod halomja mellett, 

A legdelibb leányok, 

Legszebbek a világon! 



Légy idvez, óh, Hafíznak 

Sírhalma, melybe nyugszik 

A rózsabokrok alján 

Kelet édes énekesse. 



Mit érzek! a virágok 

Bimbóikon kinéznek, 

Habosan terűl az illat, 

A fellegek szaladnak, 

Belőlök a szelíd nap 

Mosolyog derűlt egünkre. 

A filmilék zenegnek, 

S egy szellet a rózsának 

Bimbóiból kilendűl: 

Mit, ah, mit érzek! édes 

E szellet ihletése! 

Óh szent öröm! szerelmek! 

Megelégedés nyomási! 

Te vagy, te vagy Hafíznak 

Árnyéka! csendes árnyék, 

Te lebegteted hajunkat! 

Űljünk le sírja mellett 

A mirtusos ligetben, 

Űljünk le, szép leányok! 



Ti barna, kondor ifjak! 

Kik a narancsberekből 

Most szálltok e halomhoz! 

Óh, jó időbe jöttök! 

Megnyílva olvadoznak 

Hő szíveink reátok. 



" S te útazó! ki a szép 

Váras felé igyekszel, 

Ne térj odább Hafíznak 

Fűlepte sírja mellől !" 

