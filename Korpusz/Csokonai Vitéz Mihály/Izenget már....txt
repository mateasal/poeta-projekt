


Izenget már valahára 

A párosság istene, 

Hogy már az ember ágyára 

Egy emberné illene. 

Nem soká él a halandó, 

A jó szerencse múlandó, 

Házasodni kellene. 



Már a nádat elvetettem, 

Melyen véled, hajdani 

Gyermekkorunkban, szerettem 

Fel s alá lovaglani. 

Alkudni kén a lyányokkal, 

Akik szótalan bábjokkal 

Elúntak már játszani. 



Érzem, hogy egy nagy hízakja 

Van szívemnek félfelől; 

De ki lesz, aki bérakja 

Azt a hízakot belől? 

Több leány van, mint pillangó, 

Válogathatni, de bangó, 

Aki nézgél csak elől. 



Egynek tetszik szép formája, 

Másnak deli termete, 

Annak mézes-mázos szája, 

Ennek jó természete. 

Én is közlöm hát, barátom, 

Milyen lesz az én sajátom 

Erkőlcse s tekintete. 

