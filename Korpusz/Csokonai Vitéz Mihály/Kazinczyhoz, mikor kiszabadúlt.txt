


Hogy Orpheus, kit a halál fiának, 

Az őrebtől felfaltnak gondolának, 

S barlangjaikba jajgatának 

Hebrus szelíd leányai, 

Véletlen a kies Haemus hegyére 

A poklok félelmes torkából, 

Plútónak zordon országából 

Mennybéli lantjával kiére: 

Örűltek a folyamatok, 

Örűlt minden part és sziget, 

Örűlt hegy, völgy, mező, liget, 

Örűltek a vadállatok; 

Főként Eumolpus, a tanítvány, 

Bús húrjait feligazítván, 

Zengette őtet énekén 

És úgy örűlt: mint Néked én. 

