


Évoé! 

Bakhe, évan, évoé! 

Évoé! 

Bakhe, tőltsd lelkünket bé! 

Itt van a zúzos december: 

Bor van-é? 

Bort igyon ma minden ember: 

Évoé! 



Idvez légy 

Bakhe, áldott istenség! 

Hol te mégy, 

Vígad ott a főld s az ég. 

Szívünk úgy felrajzik véled, 

Mint a méh; 

Életünk csak tőled éled: 

Évoé! 



Évoé! 

Bakhe, évan, évoé! 

Évoé! 

Bakhe, tőltsd lelkünket bé! 

Itt van a zúzos december: 

Bor van-é? 

Bort igyon ma minden ember: 

Évoé! 



A mazúr 

Általad gazdag lehet. 

S mint az úr, 

Szarvat és szemet vehet. 

A bolond észt lél a borba, 

S úgy lesz bőlcs: 

Tőlts tehát bort e csuporba, 

Tőlts, tőlts, tőlts! 



Évoé! 

Bakhe, évan, évoé! 

Évoé! 

Bakhe, tőltsd lelkünket bé! 

Itt van a zúzos december: 

Bor van-é? 

Bort igyon ma minden ember: 

Évoé! 



Általad 

A barátság lelkesűl: 

Általad 

Sok harag lecsendesűl. 

Boldog, és azon nem űlhet 

Semmi baj, 

Aki véled egyesűlhet. 

Haj, haj, haj! 



Évoé! 

Bakhe, évan, évoé! 

Évoé! 

Bakhe, tőltsd lelkünket bé! 

Itt van a zúzos december: 

Bor van-é? 

Bort igyon ma minden ember: 

Évoé! 



Csak te vagy 

Szíveinknek mindene: 

El ne hagyj, 

Óh, örömnek Istene! 

Meghalunk; de semmi gond az; 

Fére bú! 

Aki búsúl, mind bolond az, 

Hú, hú, hú ! 



Évoé! 

Bakhe, évan, évoé! 

Évoé! 

Bakhe, tőltsd lelkünket bé! 

Itt van a zúzos december: 

Bor van-é? 

Bort igyon ma minden ember: 

Évoé! 



Tőled ég 

Ámor édes lángja is; 

Tőled még 

Felhevűl a lomha is. 

Csak te tartod friss melegben 

A gyomort: 

Bort igyunk hát íly hidegben, 

Bort, bort, bort ! 



Évoé! 

Bakhe, évan, évoé! 

Évoé! 

Bakhe, tőltsd lelkünket bé! 

Itt van a zúzos december: 

Bor van-é? 

Bort igyon ma minden ember: 

Évoé! 



Soknak kárt 

Tészen a bor: szentigaz. 

Soknak árt 

A tivornya: semmi az. 

Fére most az étikával: 

Nincs itt pap. 

Táncra víg kompániával. 

Hap, hap, hap ! 



Évoé! 

Bakhe, évan, évoé! 

Évoé! 

Bakhe, tőltsd lelkünket bé! 

Itt van a zúzos december: 

Bor van-é? 

Bort igyon ma minden ember: 

Évoé! 

