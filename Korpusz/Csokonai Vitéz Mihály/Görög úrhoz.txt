


Meghólt egy haza embere, 

Meghólt, és idegen por fedi Bécs alatt 

A fáradt Kerekest: jövel, 

Gyászos Melpomené! s éjjeli sípodon, 

Jajdíts bánatos éneket. 

A buzgó hazafit zengeni szent erény. 

Ah, jó szíve, magyar tüze, 

Közjóért pihegő lelke, serény esze, 

Ah, érette esenkedő 

Népünk mind kicsinyek voltak az ég előtt. 

Meghólt! s jókori fátuma 

Minden jámborokat búba meríte bé, 

S főként tégedet, óh Görög! 

Óh, bajtársa s igaz Dámona őneki, 

Űlj sírjára, hazámfia! 

S gyászolván, keseregd tiszta barátodat, 

Én, mert szívbeli bánatod 

Megnémít, ki fogom zengeni síralmad. 

