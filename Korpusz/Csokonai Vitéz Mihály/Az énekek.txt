


Múzsák! kik a zőld Tempében 

Múlattok a hegy tövében, 

Jertek vígan énekelő 

Lanttal elő! 

Kezdjetek új éneket, 

A most jött fő rendeket 

Vélek tisztelvén. 



Óh, mi nem hallottuk még, 

Mely méltóságos vendég 

Peng itten a Hír nyelvén? 

Peng itten a Hír nyelvén? 



Itt országunk fő bírája, 

Kit méltán tisztel hazája, 

Eljött hazánk nagyjaival 

S Károlyival. 



Gróf Zichyt, gróf Károlyit, 

A Thémis apostolit 

Látja Pallásunk. 



Tiszteljétek énekkel! 



Ekhózzon hát nevekkel, 

Ekhózzon hát nevekkel 

Örvendező szállásunk! 

Örvendező szállásunk! 



Nohát hárfátok 

Ha leraktátok, 

Szedjétek kezetekbe. 

Tágúlt húrjait 

Hangoztassa itt 

E kies berekbe. 

Mondjatok mindnyájan tátott 

Torokkal hangos vivátot, 

S e két méltóság nevének 

Zengjen Pinduson az ének. 



Éljen Zichyvel 

S kísérőivel, 

Éljen Károlyink, éljen! 

Mi térdhajolva 

És kézcsókolva 

Mind tiszteljük mélyen; 

Azt kívánja e vivátunk, 

Melyet az égre bocsátunk, 

Azt kívánja Debrecennel, 

Azt nemzetünkbe mindennel: 

Hogy sok időkig, 

Sok esztendőkig 

Tartsa meg őket az ég! 

Mert mindnyájának 

Szíve hazának 

Szeretetivel ég . 



Rekesszük mindnyájunkat nagyságtok kegyes szívébe. 



Rekesztjük mindnyájunkat nagyságtok kegyes szívébe! 

Élesztgessen bennünket annak szeretetivel. 



Óh, ne vessen el! 



Óh, ne vessen el ! 



Fedje Pindusunkat! 



Fedje Pindusunkat! 

Nagyságtoknak szenteljük fel mindnyájunkat. 

