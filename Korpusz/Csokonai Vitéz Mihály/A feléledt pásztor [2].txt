


Amott, hol a nyájas patak 

Köveccsin játszadoz, 

Laurám a zőld fűzfák alatt 

A vőlgybe szunnyadoz, 

Én addig e kopár kövön 

Panaszlok, jajgatok 

S a déli nagy hévség alatt 

Miatta bágyadok. 

Én kértem úntalan 

Szívét; de hasztalan. 

Te jőjj most, gyenge szellet! 

S lengvén hajfürtje mellett, 

Súgd néki ezt, hogy Thyrsise 

Végsőt lehellett . 



Megállj, haldokló pásztorom, 

Tartóztasd lelkedet! 

Tartóztasd! óh, mert lelkem is 

Lelkedre éledett. 

Altomba éppen, édesem, 

Terólad álmodám, 

Midőn Zefir keservesen 

Nyögvén fuvalla rám. 



Ez a szintén megholt 

Zefirke lelked volt, 

Amelyre Ámor űle, 

S mellyembe bérepüle; 

Addig csikolt, hogy szívem is 

Reád hevűle. 

