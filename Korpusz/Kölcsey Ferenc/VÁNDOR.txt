


Reng a hullám, röpűl a sajka, 

Messzebb, messzebb vonúl a part, 

Még csóktól ég a vándor ajka, 

Még visszanyújt remegő kart. 

Keblét a búcsú gondolatja 

Mély olvadásban haboztatja, 

Utána int száz szem, száz kéz, 

De ő csak egy pár könnyet néz. 



S ím kéklik a part zöld pázsitja, 

Homályba tűn a messzeség, 

Az egy pár könnyet elborítja, 

Nem látszik már, s ott reszket még. 

A vándor áll, némán nyögdell ő, 

S utána hord a parti szellő 

Száz köszöntést bús zúgással, 

De ő csak egy sohajtást hall. 



A sajka száll, a sajka hajtat, 

Alatta víz, felűl az ég; 

Lassan lezeng a végsohajtat, 

Nem hallik már, s ott lángol még. 

A vándor enyhet kér mellére, 

Száz csillag néz vérző sebére, 

De ő csak egy felé tekint, 

Mely nyúgotról szerelmet int. 

