


Engem lombok hűvös éjelére 

Bromios int, és habzó pohár, 

Rád olympi lyánynak keble vár, 

Hol mosolygva űl trónusán Cythére. 



Mirtuszt fűz a költő szép fejére, 

S kény virányin, melyben nincs határ, 

Szent örömtől lelkesedve jár, 

Dőlvén kedvesének lágy ölére. 



Ah, borítván égi szenvedelmek, 

Rengetődöl istenálmokon, 

S Hymened dalolják a szerelmek! 



Hallom vígan, mint Anakreon, 

S táncba szállok érte rejtekimben, 

S reng a rózsapárta fürteimben. 

