


" Kéred, bajnok, hű szerelmem, 

Kéred jobbomat, 

Kell -e szívemben viselnem 

Majd úgy arcodat? 

Bajnok, Róza kebelében 

Nincsen hézak már, 

Kinek olvadt szerelmében, 

Rá siron túl vár." 



Hallja Forgács gyötrelemmel, 

S kínról kínra dűl, 

" El, el innen keservemmel" - 

Szól és lóra űl. 

" Látni, látni, messze messze 

Pogány táborát, 

Hogy keverje, hogy feressze, 

Véremben nyilát" - 



" Vérző szívnek, mély sebeknek 

Orvos a halál, 

András, hol zászlóid lebegnek, 

Sorsom rátalál" - 

S téren, völgyen, kősziklákon, 

S tenger habjain, 

Rengetegben s vad pusztákon 

Fut szél szárnyain. 



Küzd a bajnok a csatában, 

S kardra kard felé; 

Elhúnyt élte hajnalában, 

Szűk sír fogta bé. 

Ó, de lelkét nem tarthatja 

Földi zár s fedél, 

Nyítva az égnek boltozatja, 

S lángszárnyakra kél. 



És keletröl el nyugotra 

Röpül mint orkán, 

Néz tengerre, néz partokra 

Messze pályáján. 

Egy pillantat és az égen 

Még csapongva száll, 

Más pillantat, s egy térségen 

Már honában áll. 



Róza nyugszik a ligetben, 

S álma sergivel, 

Vékony égi leplezetben 

Tűn a lélek fel. 

Csüggedt arcnak halaványa, 

S véres kebele, 

S régi kellem maradványa 

Tűntek fel vele. 



" Róza, Róza, kebeledben 

Nem volt hézak már, 

Az, ki olvadt szerelmedben, 

Rád siron túl vár" - 

Mint szélzúgás s tündér-ének 

Zengtek szavai; 

Róza reszket, s eltünének 

Vészes álmai. 



Búsan űl a szép leányka, 

S ébren álmodoz; 

Hervad, ah, a szép leányka 

Sír lakóihoz! 

Mely felé zúg, minden szellem 

Halál szelleme; 

Rózsa-szép kor s égi kellem 

Halnak el vele. 

