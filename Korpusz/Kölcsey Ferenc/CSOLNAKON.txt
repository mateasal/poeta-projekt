


Ültem csolnakomban 

Habzó vizen, 

Hallék zúgni darvat 

Röptébe fenn. 

Röpűlsz égi vándor, 

Föld s víz felett, 

Vajha szállni tudnék 

Én is veled! 



Indúltál keresni 

Más jobb határt, 

Langy tavaszt, virítót, 

S tenyésző nyárt. 

Én is, hajh, keresnék 

Szállván veled, 

Más boldog határon 

Hű fedelet! 



Lelnék én tanyácskát, 

És szép eget, 

Hol telet ne látnék, 

S búfelleget; 

Hol teljes reménnyel, 

Mint szivárvány, 

Tűnne fel minden nap 

Más nap után. 



S ott, hol esti szél leng 

Zöld fák közűl, 

Forrás ömledezne 

Kunyhóm körűl. 

Isten hozzád csolnak, 

S te vészes part, 

Hű kegyes nyit ott rám 

Remegő kart. 



Ülök csolnakomban 

Habzó vizen, 

Hallok zúgni darvat 

Röptébe fenn. 

Röpűlj égi vándor 

Föld s víz felett, 

Sorsom, ah, nem adta 

Szállnom veled! 

