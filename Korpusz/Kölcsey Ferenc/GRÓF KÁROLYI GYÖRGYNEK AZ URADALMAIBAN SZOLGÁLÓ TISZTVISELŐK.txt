


Idvez légy szeretett, idvez légy dísze nemednek, 

Károli szép törzsök méltó fakadéka nemes gróf! 

Idvez légy, és híveidet kik örömre hevűlvén, 

Könnyek alatt ragyogó szemmel járúlnak elődbe, 

Fénypalotáidból kegyesen letekintve fogadd el. 

Nem Te valál? ki szelíd gonddal sorsunkra vigyázván, 

Messze jövendőnknek kinyitottad előre határit, 

Égi reményt láttatva velünk? hogy tettei bérét 

Élte telén biztos nyugalomban várja be szolgád; 

Mostoha napjaitól hogy az árva ne féljen előre: 

Bús felhői között délszinre találjon az özvegy; 

S gyermekiért az atyát keserű gond vésze ne hányja. 

Fenndobog a tele szív jóltévőjének előtte; 

S lángszavakat keres a forró, szent hála, de nem lél; 

Csak remegő ajakon töredeztet néma sohajtást, 

Csak dagadó könnyben tükrözteti keble haboztát. 

Hősek gyermeke! jer s nyujtsd szentelt jobbodat, ajkunk 

Hogy melegítse fel azt, s szemeink gyöngyébe feredjen; 

S boldog léssz, mert boldogokat tudsz tenni körűled, 

S élted célja felé, pályád fénylepte határin, 

Emberi szép tettnek kísér hű képe keresztűl. 

Boldog léssz, mert kedveseid nem hagyja el a sors. 

Akik ajándékit nemesen használni, miként Te, 

S embertársaikat szerelemmel ölelni tanulták, 

S életadó napként áldást elszórva ragyognak, 

Károli végy koszorút tőlünk, végy gyermeki hálát, 

S ünnepi ömledezést! Neked ég minden kebel és szív, 

Minden ajak rebegése Tiéd! Légy idvez örökre! 

És mikor a Haza fűz fiatal fürtödre borostyánt, 

S áldozatid bérét magos ének zengzeti nyujtják; 

Vagy mikor a sokaság fennhangzó tapsai várnak 

Míg a pesti mező dobogó paripáid alatt reng: 

El ne feledd, hogy híveidet messzére s közelről 

Hozzád hő szeretet szakadatlan láncai vonják. 

