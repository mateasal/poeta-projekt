


A király nyilt kapuján 

Sok lovag jön paripán, 

Viadalra készen; 

Hölgyeik tiszteletére 

Bátran szállnak pályatérre, 

Győzteseknek hírök lészen. 



Vidám s ékes mindegyik, 

Mert övék, jól érezik, 

A választott szíve. 

Fényétől szalagbokroknak 

Vért, sisak, páncél ragyognak: 

Gyöngéd ujjak tarka míve. 



Egy van csak, ki maradoz, 

Keblében égő bút hoz, 

Földig gyász födé be. 

Komoly, csendes üdvezlettel 

Száll a pályázók között el, 

S vőn kivont kardot kezébe. 



Győzve küzd a bús vitéz, 

Enged minden kard és kéz, 

Merre csattog harca. 

Szép hölgy aranykoszorúval 

Int hozzá, de mély borúval 

Attól félrefordúl arca. 



A királyi nő felé 

Karját kérve emelé: 

Nem jövék kincs végett, 

Rózsa légyen tettem bére, 

Távol egy sír keresztére 

Hogy tűzhessek hív emléket. 

