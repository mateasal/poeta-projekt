


Szállj képzelet, szállj rózsafátyolodban 

Bátran lebegve, mint királyi sas, 

S ezerfelé változva szép arcodban 

Lélekre, szívre bájerővel hass. 

Ragadj magaddal, s tündérkárpitodban 

Száz tűneményt, száz új szcénát mutass: 

Míg nap derűl az énekes mellében, 

S élet s virágzat tűn fel énekében. 



Csak dalt adott, csak lantot a költőnek, 

Csak dalt, csak lantot a végzés nekem, 

Lángérzeményim oszlanak s megjőnek, 

Örömre, búra szállong énekem. 

Kerestem rejtekében szívnek s főnek 

Mitől virúlna boldoggá életem, 

S szent képzelet, megfutván egy világot, 

Csak hív öledben leltem boldogságot. 



Te öntőd a dalt, s gazdag ömledése 

Forr, mint Tiszának áradt habjai, 

Elfoszlik a bú, s szívem vad küzdése 

Leszáll derengvén vídámb álmai. 

S mint hűs berek, mint esti szél nyögése 

Ha felhasadnak május napjai: 

Enyhítve leng az érzetek homálya, 

S virít, mint rózsáskert az életpálya. 



Borítsd el arcod fényben, mint Auróra, 

S világolj rám fáklyád sugárival; 

S tenéked szentelt légyen minden óra, 

Szentelve néked follyon minden dal. 

S ím mint midőn lángot kerengve szóra 

Az égi tűz villámcsapásival 

Folyást talál a költő szent hevének, 

Reng e kebel, s ömlengni kezd az ének. 



Fény és homály közt, mint az est órája, 

Körűlem mely tündér szín nyíla fel? 

Mely ég, minő táj, s mely szél hint reája 

Ámbrás fúvalmat hűs lengésivel? 

Látok, de többet érzek, égi bája 

E helynek mély örömbe sűlyeszt el, 

O pillantás, o rég táplált reményim, 

Váró gyönyörben függnek érzeményim. 



Amott a parton férfikellemében 

Jár a legény, szép búval homlokán, 

Ah, mennyi vész fog dörgő fellegében 

Üldözni téged élted nyomdokán! 

De jót hoz a veszély is eltüntében, 

Süvöltni nem fog mindég az orkán, 

S ki bátran szállt a küzdés ellenébe, 

Mosolygva dől majd jobb sors hív ölébe. 

