


Bú kél velem, bú jár velem, 

Ki ránt fel kebléből? 

Adj egy rózsát, hű szerelem, 

Hajad szép fürtjéből. 

Egy rózsát adj, hű szerelem, 

Bár tövises lészen, 

Tán ha kínját elviselem 

Majd öröm vár készen! 



Mért nyög, miért az esti szél 

Bokor ernyőjében? 

Mért fürdik a rózsalevél 

Harmat hűs cseppjében? 

Azért nyög, hajh, az esti szél, 

Mert én sohajtottam! 

Harmatcsepped, rózsalevél, 

Szememből ontottam! 



Fészkén az árva fülmile 

Ha párját siratja, 

S búját énekben zengi le, 

Lágyul -e bánatja? 

Ó zengenék úgy éneket 

Egyik éjről másra, 

S bércet, völgyet, fát, köveket 

Indítnék sirásra! 



Szűn a zápor, s szivárvány ég 

Fenn sötét felhőken, 

Vándorsorsom túlhalad még 

Borongós időken. 

Adsz egy rózsát, hű szerelem, 

Bár tövises lészen, 

Tán ha kínját elviselem, 

Majd öröm vár készen. 

