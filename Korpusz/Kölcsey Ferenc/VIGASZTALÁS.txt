


Nyögsz, ah, ha nemzetek felett 

A sors bút hozva száll, 

S küzdő reményök cél helyett 

Újabb veszélyt talál; 

S ha a szabadságért folyt vér 

Átok leend, s a pályabér 

Vagy járom vagy halál! 



Mi haszna bú? mi haszna gond? 

Törvényt ki szab s határt? 

Szerencse köt, szerencse bont, 

S vakon használ vagy árt. 

Ki éjt s napot fáradva tölt, 

Ki nyugszik és kart karba ölt, 

Együtt lát hasznot s kárt. 



Hát mért törődöl a világ 

Sorsán, maroknyi por? 

Szárad s kihajt a szőlőág, 

Lesz ősszel újra bor. 

S kedved ha most mámorba fúl, 

Alvás után feljózanúl, 

S kerűl megint a sor. 



Kis csolnak, ah, csak életünk, 

A sors az Óceán; 

Most szép partokra köthetünk, 

Majd hullám mérge hány. 

De kedvezőn lengő szelet, 

S dörgő vészt a csolnak felett 

Tűr a bölcs egyformán! 

