


Te sírhalomnak bús homálya, 

Bár benned nyugtomat lelem, 

Rád nézni mégis gyötrelem, 

Kedvét e szív csak itt találja. 

Sürű kény s fájdalom felett, 

Mint csolnak a habok körében, 

Hánykódom s nyugszom hív ölében 

Védangyalomnak, mely vezet. 



Vadon, mint kométák pályája, 

Ne bánd, ha folynak napjaink, 

Fellobban a remény fáklyája, 

Midőn borítnak gondjaink; 

S puszták, miként vár omladéki, 

Ha lesznek majd Éden vidéki, 

S szemeink a múltat keresik, 

Könnyezni mégis jól esik. 



Erőt a férfiú lelkébe, 

Ne fogja szívét csüggedés, 

S öröm ha jön s ha szenvedés, 

Egyformán lépjen ellenébe. 

Történet vagy sors egyeránt 

Zúg itt örök tenger körűlünk, 

És partot érünk vagy merűlünk, 

Csak istenségnek karja ránt. 



Egy szív s egy lélek szélveszekben, 

És nyúgalomban a miénk, 

Rény és erő lakjék ezekben, 

S ha szállhat lankadás felénk? 

Tündérképeknek ellenébe 

Tőlünk nem megy sohajtozás, 

Itt bennünk a vigasztalás, 

Nincs élet a felhők körébe. 

