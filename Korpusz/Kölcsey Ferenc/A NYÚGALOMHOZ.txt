


Elúnva a lármát, sohajtok 

Szent Nyúgalom! feléd, 

Óh édes a te karjaid közt, 

Édes szendergeni! 

Nincs semmi lárma csendhelyedben, 

Mint a sír kebliben, 

Holott virágos ágyadon zöld 

Fák közt puhán heversz. 

Csak a patak csörög körülted, 

Csak a zefír susog, 

S a fülmilécske zeng szavával, 

S csattog, süvőlt, kereng. 

Óh boldog érzés, hogy ha Erdély 

Árnyékos halmain 

Öledbe dőlhetek le, s ottan 

Felejtem bánatim; 

Ha a patak csörög körűltem, 

S csendes álomra hív, 

Ha a madárka sír, s szemembe 

Boldog könnycsepp rezeg, 

Be nem kívánok a vitézek 

Sorában űlni én! 

Be nem kívánok a királyi 

Széken tündökleni! 

Óh ott tanulja meg szeretni 

Szívünk az életet, 

Hol az szelíden foly, miként a 

Csermelyke habjai, 

Óh ott tanul örűlni a szív, 

Örűlni lepkeként, 

S bánkódni édesen, miként a 

Madár, ha társa vész. 

Szent Nyúgalom! hagyd follyanak le 

Öledben napjaim, 

Hagyd lepjen a halál öledben 

Eloltván éltemet! 

Ah! akkoron virágbokorka 

Nőjön sírhalmomon, 

Melyen zefír kerengve játszván 

Lengesse szárnyival, 

Majd körbe gyűlve énekelnek 

A nimfák síromon, 

Ha a magos hold andalogva 

Süt arra fényivel, 

Köztök lebegve fogja lelkem 

Hallgatni dalokat, 

És e szelíd érzése tészi 

Boldoggá lételét. 

