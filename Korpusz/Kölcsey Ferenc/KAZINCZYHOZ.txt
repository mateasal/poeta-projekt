


Szent énekesse Széphalomnak, 

Kobzod szelíd zengésivel! 

Engedd, hogy neked énekeljek, 

S édesben foly majd énekem. 

Im lángra lobban szép tüzedtől, 

Szívem, mely tölti hangjaid, 

Majd öszveolvad szent hevében, 

És édesben foly énekem. 

Kedveltje vagy te a Kegyeknek, 

S ígéznek bájos hangjaid, 

Mint amikor zöld lombok alján 

Epedve zeng a fülmile, 

Vagy mint mikor szelid szavával 

Lottim szerelmet énekel 

S a rózsabokrokon kerengő 

Zefír, hallgatni őt, megáll. 



Óh boldog! aki énekelhet 

A Charisoknak hangjain, 

S szent tűz miatt olvadva szíve 

Az esti csendben ömledez, 

Kinek dalán elandalodva 

Ejt a kegyes hölgy könnyeket, 

Sohajtva omlik karja közzé 

És isteníti lételét. 

Hangjára megszűnnek körűlte 

A Faunusoknak sípjai, 

És rózsafényben szállanak le 

Az Ámoroknak sergei, 

Idaliává lesz vidéke, 

A Kellemek vidékivé, 

Hol szendereg virágos ágyon 

Paphos mosolygó asszonya. 



Igy énekelsz te! Szent szavaddal 

Ragadj el engemet, ragadj, 

S édes hangokkal felhevítvén, 

Olvasszad öszve szívemet, 

Hagyd, follyon ő is lágy dalokba 

A rózsabokrok éjiben, 

Ha csendes esti szelleteknek 

Fuvalma lengedez felém, 

Vagy elpirúlva jő az égre 

Auróra a hegyek megől, 

S hullatja a lengő füvekre 

Harmatja tiszta cseppeit. 



Szilágy vidékein, holott még 

Szent énekes nem énekelt, 

Majd megtanítom így nevedre 

Zánoknak szőke bükkeit. 

Ha! szent nevedre bérceinknek 

Elbámúlnak Faunussai, 

S forrásaink nimfái, akik 

Lottim nevét jól esmerik, 

Elandalodva dalaimra 

Fognak tanúlni tégedet, 

S megszünnek dúrva hangjaikkal 

Lármázni a hegyek között, 

Szelid dalok fognak köszöntni, 

Oh lenge bükkek, bennetek, 

És ámorok fognak leszállni 

A habzó völgy virágira! 

