


Csöndes ifju járdal andalogva, 

Andalogva szent berek homályán, 

Száll feléje nyögdelő szelecske, 

S bíborajkán végig elsuhanva 

Tiszta csöppet harmatoz le hűsen. 



" Honnan, honnan nyögdelő szelecske? 

Nem derűl most hajnal rózsaszínben, 

Esti fény sem bíboroz tetőket, 

Lángfolyamban úszik a nap ott fenn, 

Dél hevétől rekken a meleg táj; 

S szárnyad íme tiszta csöpp ezüstjét 

Harmatozva lebben el körűlem !" 



És felelt a nyögdelő szelecske: 

" Mentem én keresni dél hevében 

Rózsabokrot balzsamernyejével, 

És alatta leltem gyönge lyánykát, 

Gyönge lyánykát űlni könnyel áztan, 

Szánakozva röpdezék feléje, 

S megfüredtem könnye tengerében." 



Szóla s ment a nyögdelő szelecske; 

És az ifju szíve kezd dobogni, 

S bíborajkán a csöpp égni kezdett, 

Égni kezdett, bár leszálla hűsen. 

