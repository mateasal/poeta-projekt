


Boldog, kinek szép hont adának 

A sors örök törvényei, 

Hol géniusz szelíd nyomának 

Láttatnak nyilván jelei, 



Ki mint a szilf tündérberekben, 

Álmai közt halhatatlan él, 

Bolyongván lelke hűs szelekben 

Chitóne csendes fényinél. 



Szűk életében nyújtják néki 

Elysiont az istenek, 

Utána lelkesűlt vidéki 

Nem földi dalra zengenek. 



Őt Roche hársai közt susogva 

Hevíti Haller szelleme; 

És rózsalánccal tartja fogva 

Az égi nagyság kelleme. 



Clarens virányin bánatában 

A számkivettnek részt veszen, 

Mereng Wolmár tündérvárában 

Nagy ídeálja kebliben. 



Vagy véled, természet barátja, 

Járván virúló környedet, 

Mint Hesper bájos fényben látja 

Derengő bölcseségedet; 



Hív anyját hallja rejtekéből 

Mint nyájas Echó, szólani, 

Érez, miként Te, nagy lelkéből 

Szent lángokat csapongani, 



Fel a teremtő trónusához 

Szeráfnak tűzszárnyain lebeg, 

Leplezve járul szent arcához 

Virtusban, s szíve nem remeg. 



Vagy égi Múzsa Gessnerednek 

Édes hangjain kebledre húl, 

Sebes verési csendesednek, 

Lelkén szelíd alkony vonúl; 



Mellét a pásztorok virányin 

Erosnak vígan nyitja fel, 

Andalgván a hegyek leányin 

Tisztán hevűlő érzésivel; 



Hölgy mellett olvad hűs berekben 

Csalogány szívrázó dalán, 

Láng ébred a tekintetekben, 

Remegve nyúl kéz kéz után; 



Kedvelt fájok sötét árnyával 

Borítja be szép álmokat, 

A gencián bájos szagával 

Istenli boldogságokat. 



Majd zengvén lantján hangos ének 

Megmássza Júra bérceit, 

S gyúlasztja Dole szép körének 

Vígan szédelgő rendeit; 



Borongva nyúlnak fel messzére 

Gotthárd sötétes ormai, 

Kilátszanak tekintetére 

A kéklő Cenis útai; 



Túl elfedő sziklák homályán 

A boldog helyig álmodoz, 

Hol annyi hérosz égi pályán 

Jutott Olymp lakóihoz, 



És ahol csendes pompájában 

Mosolygva fekszik Tivoli, 

S a vándor Vesta templomában 

Kelyhét Horácnak szenteli; 



S mint a görög lant dicsősége 

Hevűlvén Múzsa kelyhitől, 

Messzebbre nyúl pályája vége, 

S zengése felhőknek röpűl! 



O géniusz halvány lepleddel, 

Mely sírnyugalmával borít, 

Miként borongó Luna, fedd el 

A messzeföld ingereit. 



Itten vérző honunk vidékin 

Nyögő szél érvén keblihez, 

Pusztúlt váraknak omladékin 

A Múzsa búsan tévedez. 



Tekintvén századokra vissza, 

Ha Somlónk ormain megáll, 

Az édes cseppet könnyel issza, 

Lantján víg hangot nem talál. 



Lehajlik Dayka sírkövére 

S borítja lelkét fájdalom, 

Ah, Chárisoknak kedveltére 

Sírjában szállt csak nyúgalom! 



Lelkében, mint Hesper sugára, 

Hordott szelíd érzéseket, 

Géniusz szemén mely véle jára 

Mosolygó könnyű reszketett; 



De bájhangjai nem édesíték 

A sorsot égi kebelén, 

Vérző sohajtások hevíték 

Szívét hölgyének lágy ölén, 



S miként irígylett nyúgalmának 

Várából Eros kedvese, 

Szállott arany fantáziának 

Téreiről sírdomb mélyibe. 



Kérjük sötét enyhelye mellett, 

Hogy lágyúljon a végezés, 

Lengjen körűltünk gyönge szellet, 

S emelje lelkeink íhletés; 



Vegyék fel ömlő hangjainkat 

Kárpát kinyúló szírtjai, 

Érezzék forró lángjainkat 

Ister zöldellő martjai; 



A dalra szebb honunk leányi 

Miként nimfák táncoljanak, 

Berkeink, mint Széphalom virányi, 

Elysionná váljanak; 



Fonjunk a küzdő Szent fejébe 

Nem hervadandó koszorút, 

Sírjának hűves éjjelébe 

Rózsák közt menjen biztos út. 



Lángzók lesznek csudált nevénél 

Az érző szív verései, 

S szentek, mint oltár emlékénél 

A hűség csendes könnyei. 

