


Vak vagy -e te szent Igazság? 

Néked látni kellene; 

Látni, mint hevűl a gazság 

Jámborságnak ellene. 

" Nem valék vak, hív Igazság, 

Láttam mit mivelt a gazság 

Lest intézvén s szopván vért, 

S adtam néki méltó bért. 



Ajkát méreg haboztatta, 

És dühödve vívt velem, 

S eltiporván megszaggatta 

Vérrel ázó kebelem. 

S hogy ne látnék vad szüvébe, 

Fátyolt vont szemem fölébe; 

S nem rettegvén már tanút 

Nyílt bűnének tágas út." 



Szépre, rútra hát így gondot 

Nem tarthatnak szemeid, 

Szent Igazság és e fontot 

Mégis hordják kezeid! 

" Szépre, rútra nincsen gondom, 

S nem magamnak függ így fontom, 

Mely kezemben semmi bért 

Százak óta már nem mért. 



Tartom azt újjam hegyéből 

Elmeredve, mint csontváz; 

S a Gonosz rablott kincséből 

Serpenyőmbe terhet ráz. 

A teher sújt bús erőben, 

S a lebillent serpenyőben, 

- Borzadjon bár föld és ég, - 

Néki száll a nyereség." 



Hát befátylozott szemével, 

Kinn e pompás kapunál, 

S rosszra fordúlt mértékével 

Istenséged őrt mért áll? 

" Ah, benn ültem hajdanában, 

S szózatom zengő hangjában, 

Fennálló székem körűl 

Megcsendült sok gyáva fül! 



S már itt állok elnémítva, 

Bús orcámon zápor s szél; 

S a Gonosz nem háborítva 

Benn veszélyes kénynek él. 

Zúg csapása villámának, 

S romján más boldogságának, 

Melyet rogyni vígan lát, 

Alkot márványpalotát." 



Szent Igazság, és honodnak 

Hol vagynak határai? 

Szenvedsz, s vissza nem ragadnak 

Hű szerelmed szárnyai? 

" Jámbor, fenn hazám az égben, 

Mondhatatlan messzeségben, 

A csillagpályák között, 

S már valóm felköltözött. 



Ám tekintsd e hidegséget 

Arcom holt vonásain; 

És tapintsd e keménységet 

Testem márvány tagjain: 

S ím befátylozott szemével 

Rosszra fordult mértékével, 

S kinn e pompás kapunál - 

Lelketlen kép ami áll !" 

