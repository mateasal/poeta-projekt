


Egy dalt, egy dalt, 

Ó nimfa, kedvesednek 

Folyásod partjain. 

Egy dalt, mely egyszerűen, 

Egy dalt, mely égi hévvel 

A szívhez szóljon és tehozzád! 



Kettő szerelme kebelemnek, 

Egy hon és egy leány. 

Azt vérző szívvel, ezt epedve, 

Azt lángolóan, ezt mosolygva 

Tekintvén, ölelem. 

De büszke lesz szivem s dobog, 

S önérzés száll ki homlokomra, 

Ha képeik lengenek felém. 



Keggyel teljes, de búsan 

Tűnik fel képed, ó hon, 

Mint Róma Caesar álmain, 

Ó szent, ó szent! 

De fájdalomnak érzete, 

Mely rólad súgárzik reám. 

De te mosolygva jősz, 

Ó lyány, mint május reggelén 

Az újjá szült nap ragyog. 

És kebleden 

Mint olvad el a bú, 

És kebleden kivűl 

Mint nincs öröm! 



Ó hon, ha egy pillantatig 

Szétoszlik felleged, 

S vígan mosolygsz: 

Olympig szállnak érzetim, 

S láng, és erő keblembe. 

S ha lyányka, néked 

Szelíd bánat leng arcodon, 

Könnyekben dőlök karjaidra, 

S vigasztalást lelsz ajkamon. 



Ó lyány, hamvvedreden 

Búsan kél egykor a dal, 

S majd szárnya fennlebegvén, 

Harmatjából egének 

Csöppent vigasztalást. 

De néked élni kell, ó hon, 

S örökre mint tavasz virúlni, 

Ah, mert omladékidon 

Reszketve fognék szétomolni 

Hazám, hazám! 

