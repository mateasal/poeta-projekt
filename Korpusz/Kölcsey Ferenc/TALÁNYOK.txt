


Éltem, de magamat önkényt eltemettem, 

Lágy álmot fúva rám létemnek angyala, 

Szép volt a sír, melyben halva szenderegtem, 

Most királyi nők is díszt kapnak általa. 

Az óra jött s íme kívánt hajnalánál 

Feltörtem a zárt, hogy nyerjek más életet, 

Arany szerelem várt boltom ajtajánál, 

S mosolygván, hajh, újabb halálra vezetett! 



Gyámkar ápolgatta szűlőm gyöngeségét, 

Mégis lángzó erőt szívtam hű kebelén, 

Erőszak dúlta fel szép formám épségét, 

S kínoztatás után tömlöcre szálltam én. 

Habzó bánatim közt míg erőtlenb voltam, 

Küzdöttem feltörni méltatlan záromat: 

Erőm virágában nyugvásra hajoltam, 

S kedvre hozom, akik szerzék rabságomat. 

Mégis megemlítvén sorsom durvaságát, 

Gyakran bút árasztok a vigyázatlanon, 

S bár felgyújtom olykor az észnek világát, 

Tüzem többszer reá vad sötétséget von. 

De sok száz okozott károk ellenére, 

Becsem e világon nem talál végzetet, 

S az aggkor, mely már most megvettetést ére, 

Nekem készít nagyobb s nagyobb tiszteletet. 



Én sebes, én lassú, most tiszta, meg újra borongó, 

Más jár, foly, röpül, áll, nem teszem egyiket is. 

Nyúgottól keletig, s dél s észak messze határin 

Útazom én, mégis rejtve szem és fül elől. 

Nincs formám, mégis sok ezer rajzol le naponként 

Nincs terhem, mégis fontra vetett sok ezer. 

Tömlöcben s rabság kötelén bár létem adassék, 

Mégis örökre szabad nem tudom én mi az úr? 



Egykoron egy leplet szőttem, szép, csínos, alatta 

Bár mi nagyot gondolj, kis dolog ami hever. 

Szűk lepel és könnyű, mégis, bármekkora légyen, 

Nem lebbentheti fel testi erő sohasem. 

Egy éles nézést ha tehetsz, elfoszlik azonnal, 

Kétes homályt vet rád, gyönge szemed ha vagyon. 



Erőm s tanácsom nincs, ezrekkel 

Mégis vezérként hordanak, 

Fennküzdell szárnyam a szelekkel, 

Lábamhoz hősek hullanak. 

Esküdte nékem szent hűségét 

Az ifjúság délceg sora, 

Kíséri pályám messzeségét 

A gráciák könnyzápora. 

Szerencse s hír nyomban követnek, 

Vesztőre vesztem mocskot hoz, 

S a nyertes hűv emlékezetnek 

Szentelve nyújt oltárihoz. 



Egy volt, csak egy, akit szerettem, 

Nem volt fiú, nem volt leány, 

Miatta létem elvesztettem, 

Mert engem balszerencse hány. 

Röpűltem őt forrón ölelnem, 

A régvárt óra volt jelen, 

De forróbb volt ő mint szerelmem, 

S halálra égtem hirtelen. 



Tükör vagyok, de nem szobád falán, 

Forrás vagyok, de nem zöld fák alatt, 

Ablak vagyok, de nem látsz rajtam által, 

Csillag vagyok, de nincsen kék egem. 

Mint barna felhőn múló vész után 

Boltos szivárvány nyúgoszik fölettem. 

Nincs ajkam, és mégis mosolygok én, 

Nincsen szavam, mégis kérlelni tudlak, 

Esőzöm, égek, bíztatok, fenyítek. 



Van egy, ki nincs; s az én vagyok. Nekem 

Nincs kezdetem, nincs végem is soha, 

Nem láthat engem ember, sem nem hallhat, 

Nem is tapinthat test és forma nélkül, 

Lélektelen, megfosztva mindenektől, 

Im így vagyok, szegény, rideg s üres, 

S mégsem szegény, nem is rideg s üres, 

Mert név s dolog nem is lehet sajátom. 

Kinek belőlem áll csak gazdasága, 

Megvettetett bujkál az a világon, 

S ki nem tud mást csak engem, elméjében 

Örök sötétség vette trónusát. 

Én nem vagyok sehol, szükség reám 

Nincsen, nem is volt és nem is leszen, 

Mégsem lehet nélkűlem nyelv s beszéd, 

Ámbár jelentéssel nem bír nevem. 

Találd mi légyek, és ha feltalálsz, 

Vedd azt jutalmul, ami én vagyok. 



Ég nem vagyok, de csillagim ragyognak; 

Kert nem vagyok, s virúl a rózsa rajtam; 

Tűz nem vagyok, s lángolhatok, hevítek. 

Örök havat látsz halmaim felett, 

S nem olvad az, bár forrjon is hevem. 

Gyöngéd alakra képez a természet, 

Fegyvert sem ád, mégis szivet lövellek, 

S vérző sebekkel tépem kebledet. 

De gyakran, ah, ha győztem, győzetem, 

Rabom valál s raboddá kelle lennem, 

S az életet veled futom keresztűl. 

Te karjaidban ápolsz engemet, 

Hiában, én majd lassan hervadok, 

S újabb virág kél nyomdokim felett, 

És benne képed hű mását leled. 



Néma vagyok, siket is, s izenet hordásra szorított 

Mégis az emberi faj. Nemde fonák viselet? 

Nincs karom és ajkam, mégis kell vinni sok ízben 

Mondd ki minő módon? csókokat és ölelést. 

Csókol hűv szeretőd engem, s kebelére szorongat, 

S légy bár féltékeny, nincs harag érte reám. 

Egy hiba van bennem, félénk vagyok és kis erőszak 

Megrendíti keblem, s titkaidat kinyitom. 



Fegyvert s oltalmat nekem is bár rendele sorsom, 

Gyászos ajándékát nékie nem köszönöm. 

Fegyverem a harcon szükség elvetni magamtól, 

S nem vehetem többé vissza, s keservem elöl. 



Kettőből leszen egy, kettőből vedd el az egyet 

Nem leszen egy többé, mondd ki minő csuda ez? 



Lesz, ha vagyon; ha leend, megszűnik lenni; ha volna, 

Úgy nem lenne, mesém nem, de találni való. 

