


Kertemre szelíden 

Az estve leszáll; 

Lágy szél nyög epedve 

Virágainál. 

S míg szél nyög epedve 

Virágainál, 

Harmatja szememnek 

Azokra leszáll. 



Nem látod -e, lyányka, 

Hűs árnyaimat? 

Jer, s tépd kebeledbe 

Virágaimat! 

S harmatja szememnek 

Ha rólok lehúll, 

Lassan leperegve 

Szivedre vonúl. 



Búsan csörög a hab, 

A fülmile zeng, 

Fenn a szerelemnek 

Szép csillaga leng. 

Mit nézsz mosolyogva 

Sugárid alól? 

Ah, lelkem öleld ki 

Borúlatiból! 



Titkom kebelemben 

Oly csendes, oly hív! 

Mért habzik alatta, 

Mit vérzik e szív? 

Árnyékba körűle 

Hűs nyúgalom űl, 

Lángérzete mégis 

Messzére hevűl! 



Lángod tele mellem 

Alatt viselem; 

Légy idvez örökre 

Arany szerelem! 

Boldog ki merenghet 

Hullámid felett, 

S révpartod ölébe 

Visz hű kebelet! 

