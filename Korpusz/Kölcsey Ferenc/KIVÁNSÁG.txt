


Boldog akit szent berek alkonyában, 

Mint szelíd pásztort remegő Chitóne, 

Lep meg a Múzsa, s magas érzelemmel 

Tíburi dalt zeng. 



Gyors enyészettel forog a jelenlét, 

A dicső héroszt örök éj borítja, 

Büszke márványán kihal a csudált név, 

S fű lepi sírját. 



Mint zefir vígan röpes a szelíd dal 

A jövő kornak nevető virányin, 

Zöld bokorban fúv deli nő keblére 

Éteri kedvet. 



Rózsa sírdombján koszorús pohárral 

Ihletett kéztöl jut az énekesnek, 

S nyúgoszik szentelt pora hűs lakában 

Isteni álmot. 



Adjad o Phoebus, nekem ezt jutalmúl 

Majd sötét éjben ha világom elhúny, 

Adj te míg élek szeretett leánykát 

Cypris, ölelnem. 

