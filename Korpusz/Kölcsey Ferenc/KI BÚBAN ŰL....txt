


Ki búban űl, víg leszen ő, 

Ha borhoz ajka ért. 

Légy idvez, ó szőlővessző, 

Gondűző nedvedért. 

Fejére lombodról veszen 

Költőd ím koszorút, 

Ernyőd alatt legszebb leszen 

Olymp felé az út! 



Csepped tüzétől éneket 

Mi gyakran zengtem én? 

Hány szép leánynak könnyeket 

Csillogtaték szemén? 

Hány lángsohajtás gyúlada 

Dalom lágy hangjain, 

Míg istenálmot szúnyada 

Hős a hölgy karjain? 



Hányszor ragadtam trombitát 

Habzó pohár után, 

S zengék fegyvert, zengék csatát, 

S örök hírt nyomdokán! 

S átlángolád a bajnokot 

Égő honszerelem, 

S keblén hajnalként víradott 

Halál vagy győzelem. 



Kél a nap és tikkasztva jő, 

Költőd hevében űl, 

Árnyékot, ó szőlővessző, 

Szőj ablakom körűl, 

Födezd, borítván zöld lepelt, 

A múzsa titkait, 

Zengő lantom, s e tölt kebelt, 

S édes lyány csókjait. 



Korom ha múlik, és emel 

Magához angyalom, 

Zöld sátorodban zengem el 

Hattyúi végdalom, 

S te gyönge szél fuvallatán 

Hullasd rám leveled, 

Húnyó barátod homlokán 

Vonván szemfödelet. 

