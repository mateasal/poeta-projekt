


Büszke magyar vagyok én, keleten nőtt törzsöke fámnak, 

Nyúgoti ég forró kebelem nem tette hideggé; 

Szép s nagy az, ami hevít; szerelemmel tölti be lelkem 

Honni szokás és föld, örököm kard s ősi dicsőség. 

Nyúgoszik az zöld lombjai közt a nemzeti béknek, 

Ez ragyog újra midőn tele fénye dalomnak elönti, 

S színe varázs súgáraiban szállítja fel ismét 

Őseim árnyaikat, kik az őszkor napjait élték, 

Kölcsey nemzetség, Ete hű maradéka, kit egykor 

Don hullámi körűl, a Hét magyar eggyike, hős Ond, 

Lángölelés zálogja gyanánt neje karjairól vőn. 

Vígan laktanak ők rohanó Tisza partjai mellett, 

S hol vadon árnyak alatt barnán viszi habjait a Túr, 

Mígnem az elkomorúlt sorsnak nyila dúlva lecsattant 

S könnypatak áradozott a bánatölelte teremben, 

S áldozatát vérben fogadá vala boltja sötétén, 

Elsiratott hamvak közt, a cégényi monostor... 

