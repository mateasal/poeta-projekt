


Nyugszik az ősz bajnok, de nyomán hős gyermeke felkél 

S lelke hevültében, bátran előre tekint. 

Indúlj! im ragyogó pályád messzére kinyílik, 

Hol deli fénnyel atyád csillaga lángol elől. 

Díszes az út, de nehéz; kötelesség terhei várnak, 

Hon s fejedelm tőled kérnek erőhez erőt. 

Híve királyodnak ha maradsz majd, s híve hazádnak, 

Vécsey, szent vérnek szent folyadéka maradsz. 



- - - 



Aki minap ragyogott az egész országnak előtte, 

S bajnoki lelkével védte megyénknek ügyét, 

Szép haza vedd azt most vígan fejedelmi kezekből 

S új életre hevűlj, lángkebelére ha dőlsz. 



- - - 



Vécsey száll s más Vécsey kél; két nap ragyog; egyik 

Estveli bibor alatt, reggeli fényben ez itt. 



- - - 



Ősz atya homlokodon zöldell a pálma, pihenj el; 

Ifjú pálmádért pályafutásnak eredj. 



- - - 



Vécsey, Szathmárnak valamerre határai nyúlnak 

Kedves név, örvend néked öreg s fiatal. 

Vécsey hív atya volt, az idősb, mig űle közöttünk; 

Íme jön a fiatalb, s Vécsey hív atya lesz. 



- - - 



Van koszorú, de becsesb a szív hálája nemesnek; 

S gyöngyöket a dagadó könny folyamatja halad. 

Vécsey, Szathmárnak, Nemes Ősz, hálája feléd száll, 

Vécsey, Szathmárból könnypatak áldja neved; 

Visszatekints pályádra, s fiad gyúladjon utánad, 

S könnyeket és hálát majd fog aratni veled. 

