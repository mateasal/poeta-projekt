


Testvére a magánosságnak, 

Jövel, jövel felém! 

S csendes tengerén álmaidnak 

Ringassad lelkemet, 

Kedvtelve ringatódzom abban 

Én, más partok felé, 

Hol a világi bánatok nem 

Vérzik bús szívemet, 

Hol még egyszer víg napjaimnak 

Képét szemlélhetem, 

Még egyszer eltűnt örömimnek 

Tépem virágait - 

Mint rémlik előttem Biharnak 

Képe homályoson, 

Hol hív szüléknek karja közt a 

Gondot nem esmerém! 

Mint rémlenek Erdély szerencsés, 

Szerencsés halmai, 

Hol szép Lottimnak karja közt a 

Búkat nem kóstolám! 

Testvére a magánosságnak, 

Jövel, jövel felém, 

S csendes tengerén álmaidnak 

Ringassad lelkemet! 

A felhők közűl nyájasan süt 

A hold fejem felett, 

Ott a sírhalmokon nyugtatja 

Szelíd tekintetét. 

Sírhalmok! ah keserves érzés 

Vérzi bús szívemet, 

Ti fedtétek mély boltotokba 

Szüléim testeket! 

Sírhalmok! a ti kebletekbe 

Sorvad szép Lottim is, 

Mint a virág, amely felette 

Sírjának hervadoz. 

Testvére a bús bánatoknak 

Ne jőj, ne jőj felém, 

S zajos tengerén álmaidnak 

Ne hányjad lelkemet! 

Irtózva, csaknem elmerűlve 

Hánykódom abban én, 

Kopár szirtokre vet ki a hab, 

Hol bú vérzi szivem, 

Hol még egyszer bús napjaimnak 

Képét szemlélem én, 

Még egyszer elmúlt bánatimnak 

Sirom vérkönnyeit. 

