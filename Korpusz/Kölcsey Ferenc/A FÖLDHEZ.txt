


Szent kebeledből 

Fesle ki hajdan 

Az emberi nem, 

S szent kebeledbe 

Tér meg ismétlen 

A napok szálltával, 

Föld, hüv anyánk! 



Mégis az ember 

Téged elhagyván 

Csillagokig fel 

Vágyakozik, 

S lebegő szárnnyal 

Készül törni 

Útat magának 

A nap felé; 

De visszahanyatlik 

Küzdése közt, 

S légi szeleknek 

Játéka leszen, 

Mint barna felhők 

A sziklatetőn. 

De te, szent anya, 

Délceg gyermekedet 

Várod öleddel, 

És kebeledben 

Nyugtatod őt, 

Lenge füvekből 

Szőve reája 

Hűs fedelet. 

