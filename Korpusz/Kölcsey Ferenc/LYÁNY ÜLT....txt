


Lyány ült a hold fényében, 

Felé ment a legény, 

Lyány függve kétségében, 

Örömben úszva én, 

Várt és körűltekintett, 

Meglát, remegve íntett, 

S elömlék kebelén. 



" Lyány, ó leány ha csenddel 

A másik éj is int, 

Lopvást, lopvást jövend el 

A boldog pár megint !" 

Nem szólt, csak elpirúla, 

Mosolygott s rám simúla, 

S csókokkal öszvehint. 



" Menj ó legény, röpdeznek 

Hajnal fúvalmai, 

S ott benn fölébredeznek 

Anyám s leányai. 

Jöttem, de szívszorúlva." 

S zengtek, de rám borúlva, 

Búcsúszót ajkai. 



Itt állok a szabadban, 

A nap csendben jön fel, 

Az árnyas boltozatban 

Csalogány énekel; 

S mélyében kebelemnek 

Szelíd dalok teremnek, 

S szívem dobog s tüzel. 

