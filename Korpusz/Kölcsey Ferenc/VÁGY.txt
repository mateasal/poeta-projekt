


Volnék csak kis madár, 

Röpűlnék szárnyakon, 

El, szép hazám felé, 

Hű szívem merre von; 

Túl erdőn, túl hegyen, 

Merről a nap felkél, 

Virúló part felett 

Lyánykám hol búban él. 



Lassan szállonganék 

Mint esti fúvalom, 

Forró szerelmeket 

Csattogna bús dalom; 

S elszenderíteném 

A lyányt zengésivel, 

Hogy édes álmain 

Képem víradna fel. 



Látnám, mint gyúl felém 

Hullámzó kebele, 

Hév ajkán, hallanám, 

Nevem mint zengi le; 

S az álomkép után 

Felnyitván karjait, 

Örömcsepp fénylené 

Végig lángarcait. 



Mint lepke harmatot 

A rózsa bájölén: 

O reszkető könycsepp 

Felszívlak téged én! 

S erőd balzsam gyanánt 

Átfolyva mellemet, 

Megenyhűl majd sebem, 

Mely most kínnal temet. 

