


Rákos, bolyongék partjaidon, s vized 

Hullámit ittam s keblem emelkedett, 

Könny forrt szememben, s érzeményim 

Szívem alatt tüzesedve vívtak! 



Körűlem érzém egykori hőseink 

Árnyékaiknak gyönge fuvallatit, 

Az égi szellem fürteim közt, 

S arcom előtt suhogott csapongván. 



Hajh, látom őket sátoraik közűl 

A népesűlő térre tolongani, 

Buzgó kebelt látok hazámért, 

S lángszemeket dagadó könyekkel! 



" Fegyverre, jőn az ellen erős hada !" 

S ím villog a kard, s tárogató riad, 

A büszke ló szökdell, nyihog, fúv, 

A lovag űl diadalmi tűzzel. 



És nem kerűlnek mély sebeket s halált, 

Ki halni tud, nincs járom erős nyakán, 

Néked, tenéked szent szabadság 

Áldozik a nemesen kifolyt vér! 



Magozz fel, ó vér, puszta mezőnk fölett, 

S teremj magodból szép csemetét nekünk! 

Ah, szélveszek közt nyert honunkat 

Rút puhaság özönébe fojtjuk! 



Habzik borunk a tág kehely öble közt, 

Tolongva zúgunk táncpaloták felé, 

S förtéztetett lyány karja közzé 

Szórja vadúl erejét az ifjú. 



Romlasz magyar nép, romladozol hazám, 

És lassan őrlő féreg emészt belől, 

Ha fog kigyúlni magzatidnak 

Szűk kebelökben az égi szikra? 

