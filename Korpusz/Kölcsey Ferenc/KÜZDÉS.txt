


Mint zúgó szél a szirtnek homlokán 

Küzd a bátor sorsának ellenébe, 

De lankadozva dől el 

Lábainál a hatalmasabbnak, 

Bár lelkében láng van s erő, 

Ah, a halandó test roskadoz. 



Fel! felfelé 

Int a géniusz, 

Zavar s homály 

Borúl el itt 

A hold alatt fölettünk; 

Sejdítve zeng az énekes 

Jobb sorsot és hazát, 

De keble titkokkal teljes, 

Miként Dodona berkein 

Az égi szózatok, 

S mint ossziáni szellem 

Tünnek fel érzeményei 

Borongó éj gyanánt. 



Ah, mert erőnk önérzetében 

Gyöngék vagyunk, 

S ha mérkezünk az istenekkel, 

S a szférák zengzetébe 

Vegyítjük hangjainkat, 

Mint álom lészen énekünk, 

S mint lengő felleg árnya, 

Mely zöld mezők felett 

Fut szélnek szárnyain. 



Lehányod -e 

Tested porsátorát, 

Hogy lángszárnyak röpítsék lelkedet? 

Hogy tiszta fény 

Derűljön fel szemeidnek? 

Ah, messze a vidéken, 

Melyet nem ismerünk, 

Ura léssz -e sorsodnak? 



Örök vágy és remény, 

Örök remegés a múlt után, 

S a jövendő felé, 

Im ez a lánc, melyen függ életünk, 

S a láncot 

Egy látatlan kéz szorítja. 

O kéz, hatalmas és kemény, 

A síron túl mint innen egyeránt, 

Mert semmivé nem teszesz! 



Leszállasz felénk 

A szenvedés s remény leplében, 

Szent Megadás, 

És karjaidon 

Kelünk fel a porból, 

Kelünk ki a habokból, 

S szelíd sors keble vár! 

