


Tiszták, miként Arethusának 

Folyása, voltak álmaim, 

S bár néha könnyűim hullának, 

Búval nem éltem napjaim. 

Mint lepke röpdesett mellettem 

A képzeteknek angyala, 

S zúgó veszek között felettem 

Borúlt el lángszín fátyola. 



O géniusz, karjaid enyhelyében, 

Hellásznak omladékain 

Miként Dióne bölcsöjében, 

Merengtem a kény árjain. 

Vígan derűlt fel alkonyából 

Előttem Róma hét hegyén, 

S félistenimnek sírhalmából 

Olymp felé lebegtem én. 



Árnyaid közt Tibur szent határa, 

Hűs szellem érte keblemet, 

Hullattam költőd sírhalmára 

Epedt szemből hév könnyeket. 

S hol éneklője Cynthiának 

Zengette kellő lángjait, 

Hordozta szívem Cypriának 

Ah, győzhetetlen láncait. 



Cypris, Cypris, szép tömlöcödben 

Rabbá lennem mi jó vala, 

Mi kedves olvadnom tüzedben, 

S mint főnix élnem általa! 

Eltöltve lelkét szent hevemmel 

Ölemben ült az égi lyány, 

S elandalítám énekemmel: 

Mint hű párját a csalogány. 



Ohajtlak messze fátyolodnak 

Kékjében látni szép Remény, 

Ha napjaim majd alkonyodnak, 

Derűl -e rájok újabb fény? 

Imádott tárgyak ellenébe 

Röpűlnek -e egykor szárnyaim? 

Vagy tán a sírdomb hűs éjébe 

Megszűnnek édes álmaim? 



Sors, vígan dőlök kebeledre, 

Ha végóráid intenek; 

Engedd csak, bogy sötét helyedre 

Szép álmaim kisérjenek. 

Fényektől bús lakod homálya, 

Miként Aurora, felderűl, 

S reám virúló rózsapálya 

Mosolyg vad pusztáid közűl. 

