


Nyisd fel ó lángzó kebeled dicső Hölgy, 

Nyisd fel a küzdő szeretőre kebled, 

Fennröpűltedből kegyesen mosolygván, 

Égi Szabadság! 



Nékem is forrtak szemeimben égő 

Könnyek, éreztem haza szent szerelmét, 

Ints, zajos habként dagadozva várom 

Lengeni zászlód. 



Járom a gyáván! ki remegve futja 

Fenndicsőséged ragyogó világát, 

S megszokott rabság' kezein tudatlan 

Csörgeti láncát. 



Átok a gyáván! ki nevedre borzad, 

Mert gyakor szélvész kavarog föletted, 

Mert halálhörgés diadalmi pályád 

Mennyei bére. 



Szállj ki felhőden, s noha szózatod mint 

Villogó szélvész dörög is körűlem, 

S zöld borostyánod noha fürteid közt 

Vérbe füredt is: 



Kellemed látom, s dobog érte mellem, 

Csókodat várom szerelemben égve, 

Csókodat szomjún epedő ajakkal, 

Jer, ne tagadd meg! 

