


Magasan, magasan, 

Ó Rény, veled 

Röpűljön a dal. 

Arcod tiszta fényben 

Tűnik fel Olympon 

Mint nyári nap: 

De sűrü gőzfelleg 

Borítja földünket 

Színed elől, 

S sugárid homályban 

Hatnak reánk. 



Gyakran láttalak 

Kerengeni, 

Mint vészhozó kométát 

Földünk felett, 

Imádva, rettegve, 

Mert nagy valál, 

És fenségedben 

Irtóztató, 

Mint a dörgő menny. 

De mikor jősz, 

Mint hesperi csillag 

Csendesen, szelíden, 

Mosolygva tekintek 

Ellenedbe, 

Keggyel tölt istenné. 



Nem te nyújtád 

A méregkehelyt 

Hellas égi fiának 

Nem te fonál koszorút 

Camill fejére 

A Capitolium 

Szent bércein? 

De titkon eped 

Rejtekében 

Sejdítgető kebellel 

Feléd, feléd, 

Arra hüsen csepeg 

Étri balzsam 

Szárnyaidról, 

S rengő öledben 

Felviszed őtet, 

Lefolyván napjai, 

Olympra, fel! 



Csalfa alakok 

Bolyganak köztünk 

Gyakran, hazudván 

Téged, istenné. 

A komoly való 

Meggyújtja fáklyáját, 

S mint éji lidércek 

Tűnnek el ők. 

De te állasz 

Éjjel és nappal, 

Csendben, viharban, 

Gyász s öröm között, 

Nem változó fényben, 

Mint az örök sors. 



Légy idvez nekem, 

Bár vér s pusztúlat 

Kövessék nyomdokid, 

S ínség s halál. 

Tiszta kebelbe 

A gyilok ha merűl, 

Tiszta kebelre 

Vad sors ha rohan: 

Intesz egedből, 

S az isteni lélek 

Nem sűlyed el. 

