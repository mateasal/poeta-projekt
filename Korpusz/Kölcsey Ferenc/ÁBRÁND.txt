


Halljad fényszekeredben, 

Lúna, dalom! 

Fellengve szálljak én, 

De mint te szelíden 

Tekintetem. 

S mint Philoméla 

Éneke lengjen 

Az isteni himnusz 

Fellegeimből 

Szárnyain alá. 



A Párka kinek 

Vérző szívet adott 

Égi kebelben, 

Dúrva panaszra, 

Sem pajkos örömre 

Nem ömlik el az. 

Mert egy anyának 

Nőttek ölében 

A bánat s öröm, 

A sorsnak ölében. 

Borongó képpel s remegő 

Könnyel szemeikben 

Ölelik egymást 

A hervadatlanok. 



Szállongva feléjök 

Rózsalepelben 

Arany Fantázia 

Jősz, s kebeledben 

Tűnnek el ők. 

De te hű karodon, 

Messze mosolygván, 

Ismét felhozod őket, 

Szent Emlékezet: 

Mint fellegeken 

Az éji szivárvány. 



Ó sors, hála neked 

E gyermeki szívért 

Melyet adál. 

Fannim kebelében 

És ciprusok alján 

Sírnom oly édes, 

Oly édes mosolygnom. 

