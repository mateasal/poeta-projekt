


Habzaj gyanánt lejárnak 

Az ifju napjai, 

Nedvét örömpohárnak 

Szívják lángajkai; 

Az élet tarka képe 

Előtte fényben áll; 

Felé, bármerre lépe, 

Szép ideálja száll. 



Mit büszke gondolatja 

Méltóvá szentele, 

Az szívét általhatja, 

S kész tettre kebele: 

Érzelme tengerében, 

Hol lelke kényben él, 

Tündöklő szépségében 

Sok nemes gyöngy felkél. 



Ha éri gyors hevűlet, 

Hullám hullámot hoz, 

S mellén a lelkesűlet 

Patakként áradoz. 

Igy a folyam kicsordul 

Vadon hegyek közül, 

És vissza már nem fordul; 

Tovább, tovább röpül. 



Zászló lobog, röptére 

Az ifju vágyva néz, 

Zajlón ragadja vére, 

S csatába szállni kész. 

S mi vágyát felköltötte, 

Hogy szíve fenndobog, 

Magas cél leng előtte, 

Való, szabadság, s jog. 



Azt véli, kebelében 

Mindennek ily láng gyúl, 

S a rest anyag mélyében 

Nemesb élet virúl; 

És titka áll kitárva, 

Miként felhőtlen ég, 

Nem félve, sem nem várva 

Kimondja azt mindég. 



De éltünk belsejébe 

Alig néz, s látja már: 

E föld megannyi népe 

Mi keskeny körben jár; 

Keblét szép s jóra nyitva 

Mi ritka ember él, 

S a jobb erőt pusztítva 

Emészti hiu cél. 



És akkor elköríti 

Az egésztöl magát, 

S egy lesz, kiben sejdíti 

Szerencsecsillagát; 

Eros lágy szózatára 

Hő szíve lobbadoz, 

S a puszta föld határa 

Újabb rózsákat hoz. 



De sűlyed szép világa, 

A boldog érzelem 

Volt, mint tavasz virága, 

Rövid, o szerelem! 

S mint lángzó pára fénye 

Sötét éj fátyolán, 

Leszáll a szív reménye, 

S helyén örök hiány. 



Megmérgesítve látja 

Létét, balsors kit ér, 

Azért álmok barátja 

Pusztult magányba tér; 

Lángképzemény karjára 

Vad kedvvel égve dül, 

Mely zúg örvény módjára 

Az életszirt körül. 



Sasszárnyat fűz magának, 

Az ég felé tör ő, 

De célja nagyságának 

Csekély a szűk erő. 

Rejtélyes alkonyába 

Kétes sejtésnek jut; 

Nem lél alapra lába! 

Le s fel többé nincs ut. 



Lepletlen, rideggé lett, 

És díszehervadott, 

Vázként feltűn az élet, 

S ő áll fáradtan ott. 

A csillag húny, egében 

Mely úgy szikráz vala, 

Mért hogy sebes tüzében 

Nagyon is lángola! 



S a pálya végre jára, 

Kizajlott a kebel, 

Az élet szép oltára 

Lerontva sűlyed el. 

Fű nő, s bokor fölébe, 

Bús szél lebeg körűl, 

A mult kor roncsolt képe 

Romján mohlepve űl. 

