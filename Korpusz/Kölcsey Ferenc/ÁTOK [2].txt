


A dalköltőn fekszik átok, 

Szívén, lelkén vad ború, 

Szép leányim őt hagyjátok, 

Ég, föld néki szomorú; 

Égben honát elvesztette, 

Földen nem lel mást helyette, 

Fürtein kín a koszorú. 



Mennyet ígér lángszerelme, 

Hajh de búsat, mely ont vészt; 

Édes hangba foly gyötrelme, 

Mégis lelket tép, emészt. 

Álmot űz, s mert nem találja, 

A valót s jelent utálja, 

Kényben nem vesz s nem hagy részt. 



Hajnalán rózsás tavasznak 

Télvihart epedve zeng, 

S majd ha lomb s virág elasznak, 

Zöld ernyők után eseng. 

Hölgy miatt küzd, nyerve díja, 

S íme most száz kétség víjja, 

Sóhajtása messze leng. 



Vészes égnek néz alatta: 

Hű fedélhez merre jut? 

S hű fedél ha béfogadta, 

Számüzöttként visszafut. 

Fényben nyíl előtte pálya, 

S hátra készti zord homálya, 

Hol vadonba tér az út. 



A dalköltőn fekszik átok, 

Kedv s remény hiában int; 

Szép leányim őt hagyjátok, 

Elhagy ő is bút és kínt, 

Majd ha dombja zöld hantjára 

Milliom csillag sugára 

Csendes éjben letekint. 

