


Igyunk derűre, 

Igyunk borúra, 

Ugy is hol kedvre, 

Ugy is hol búra 

Fordúl az élet. 

Kedved a jó bor 

Jobban éleszti, 

Búdat a jó bor 

Messze széleszti, 

S elmúlat véled. 



Minden por, álom, 

S füst e világon; 

Mi haszna gázol 

A boldogságon 

A hír barátja? 

Ha dob riadt a 

Harc reggelére, 

Patakban omlik 

Hullámzó vére, 

S bérét más látja. 



Békételen, bús, 

Senyved magába, 

Kétség s remény közt 

Vár s fél a kába 

Percet s esztendőt. 

Miért törődöl 

Szűk életeddel? 

Napod ma mit nyújt 

Köszönve tedd el, 

S hagyd a jövendőt. 



Reggel vagy este, 

Szélben vagy csenddel, 

Eljön magától 

Sorsod mit rendel: 

Miként nyár és tél. 

Ernyőt keress, ha 

Készűl borúlni, 

Szenvedj, ha nem tudsz 

Hová vonúlni, 

Fordulhat a szél. 



Éld a jelenlét 

Percét s óráját, 

Együtt lefutja 

Jó s rossz pályáját, 

S együtt húny véled. 

Igyunk derűre, 

Igyunk borúra, 

Ugy is hol kedvre, 

Ugy is hol búra 

Fordúl az élet! 

