


Kertje csendes alkonyában, 

Míg csapongva zúg a szél, 

A Dalos bolyong magában, 

S keble búsabb lángra kél. 

Könny között tolúl szemére 

A benn küzdő gyötrelem; 

Önts, ah, balzsamot sebére, 

Boldogító Szerelem! 



Minden lepke lél virágot, 

Harmatot minden virág; 

Én tekintem a világot, 

Bús magány az s pusztaság. 

Istenné, kit hajnalában 

Hű karod vitt mint vezér, 

Most ím égető napjában 

Híves árnyat tőled kér! 



Vagy ha kedved szép egében 

Több remény nem bíztat már, 

S csillagod rezgő fényében 

Nincs egy enyhítő sugár: 

Küldd el véglehelletemre 

Még egyszer hív angyalod, 

S tőle bérűl húnyt szememre 

Könnyáztatta fátyolod. 

