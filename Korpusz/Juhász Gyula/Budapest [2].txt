


Valami furcsa füst lebeg fölötted, 

Mint áldozati füst, amely lecsap, 

Sötétre mosva falakat, tetőket, 

Míg annyi ember topog, szürke rab. 



Itt annyi veréb páváskodva rebben 

És annyi síber kúszik, mint zsivány 

És annyi színész ágál nappal, este 

S gurul arannyal bélelt sok silány. 



Bús Babilon, azért mégis szeretlek, 

Mert véreim sorvadnak sírva benned, 

Gőgös szegények, árva magyarok. 



Mint kis cseléd a rikító körúton, 

Éhes diák a cifra úri zsúron, 

Magam is benned oly kopott vagyok! 

