


Szívem, e nagy és bánatos gyerek 

Játékait elúnja néhanap, 

A bábuk és rímek nem kellenek 

S kemény neki a régi vaskalap 

És untató a sok öreg remek 

És semmi új az ódon nap alatt... 

Szívem, a nagy és bánatos gyerek 

Gügyögve szól magához, ideges, 

Minek e sok, idegen emberek, 

Az alkony és a hajnal mit keres? 

És minek a világos, víg delek 

És minek a magányos éjszakák? 

És minek minden, ó minden minek, 

A bús napok, ez elhagyott tanyák? 

És tűnnek társak, tavaszok, telek 

S tünődve sír szívem: emlékszel -e, 

Hogy Anna is volt és játszott veled? 

Hogy Anna is volt s játszottál vele? 

Emlékszel -e, hogy Anna szőke volt, 

Emlékszel -e, hogy Anna teste rózsa, 

Emlékszel -e, hogy mint szerette volt, 

Ha sírtál és ha verset írtál róla? 

Szívem, a nagy és bánatos gyerek 

Zokogva kérdez és nem felelek. 

