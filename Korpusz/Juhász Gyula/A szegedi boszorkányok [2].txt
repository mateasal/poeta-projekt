


Most kétszáz éve égették meg őket, 

Poraikon ma pásztor furulyál 

És nem vette be testüket az őskert 

És hírüket nem vitte szét futár. 



Szent Györgynek éjjelén és Luca napján 

Megrontották a marhát, a vetést; 

Lovagoltak az Ördögök fuvarján 

S megvertek születést és temetést. 



Szegények voltak, átkos, bélyeges nép, 

Akiket ember és sors keze megtép, 

Kiket a hóhér titkon temet el. 



De kétszáz év után is bús, lidérces 

Álmából a dárdás polgár fölérez 

S rájuk gondolni csak nagy félve mer! 

