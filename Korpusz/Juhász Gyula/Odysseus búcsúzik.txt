


Ez Ithaka, a szürkülő sziget, 

Borús olajfák árnya rámborul ma 

S egy tűnt gyerekség fonnyadt koszorúja 

Övezi át ez elhantolt szivet. 



Ez Ithaka. A nyáj lágyan kolompol, 

Vén kondás ballag gödölyék után, 

Álom porába hull a délután 

S a tenger mormol, mint fáradt komondor. 



De én e tájon túl emlékezem 

Calipsóra virágos éveken 

S eszembe jutsz: Circének édes éje 



S a szemfödő alatt is fölzokog 

A drága múlt és sírván gondolok 

Aranyhajú szirének énekére. 

