


Ez a szomorú táj a tájunk, 

Magyar táj, búval és borúval, 

Nem örülünk, de fájva fájunk, 

És a dalunk is bús, borús dal. 



Itt nincs reménye az igaznak 

És nincs malasztja az igének, 

Itt csak a bú bora vigasztal 

S az ifjak is mind koravének. 



Sötét hatalmak ülnek itten, 

Fekete végzet a vitorlánk, 

A Sátán itt az Úr, az Isten 

És átokká lesz a zsolozsmánk. 



Testvéreim, hiába minden, 

Itt úr a hitvány és a kába, 

Nagy rontás ül a lelkeinken, 

Ady-utánzás is hiába! 

