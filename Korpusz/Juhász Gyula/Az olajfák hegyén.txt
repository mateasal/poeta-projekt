


Ki eddig árva egymagamba rogytam 

Fenséges és szemérmes bánatomban, 

Ma búmat, mint szent zászlót lengetem meg 

Testvéreim, sok büszke ezredemnek. 



Eddig sötét szememben kárhozat volt, 

Mely a derűs tavaszban elbitangolt, 

Ma gyászom Fárosz, mely ragyogva ontja 

Örök lángját szemekbe, csillagokba. 



Ó eddig tört szívemben, mint a poklok, 

Egy óriás és titkos kín borongott, 

Most, mint a néma, tiszta Lethe habja 

Elárad, a világ szívébe halva. 



Kikért szenvedtem, kiktől messze éltem, 

Megélik éltem, értik szenvedésem. 

Utolsó vacsorámnak bús borától 

Ma egy világnak fájó lelke lángol... 

