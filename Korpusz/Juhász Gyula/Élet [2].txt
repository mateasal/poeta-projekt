


Elnéztem sokszor a vásári zajban 

A tarka körhintát, amint forog, 

Legények, lányok milyen komoly arccal 

Utaztak rajta, boldog vándorok. 



Keservesen szólt a sípláda, ócska 

Únt dallamot kavarva és kopott 

A sok faló és ásított a gazda, 

A hajtót fárasztotta a robot. 



De a nép tódult és tartott a játék, 

Csak mindig mások ültek a lovon 

S ha jött az este s elterült az árnyék, 



Sötéten és üresen állt a sátor, 

Mint aki félve kérdezi magától, 

Hová repült ujjongó mámorom. 

