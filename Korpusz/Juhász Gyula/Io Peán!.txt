


Az esti szürkületben 

Fehérlik még az abrosz 

S opálos szőke bor vár. 

Anakreon, poétám, 

Hadd olvasok ma tőled! 

Valaha rég sok őszöm 

És nyaram tovaszállott 

S vén bibliotekában 

Olvastalak - tanulván. 

Hej ezer éves, édes 

Mámor borát nem érzém, 

Csak a görög igéknek 

Nemes szépsége vonzott! 

Most forr a drága újbor, 

Most csókra vár az élet, 

Szemem ma nem betűkön, 

Formákon fog legelni! 

Ma szám nem holt igéket, 

De meleg szájat érez! 

Anakreon, poétám, 

Megkésve, megcsalódva, 

Keresztény búsulással, 

De régi, régi tűzzel, 

Mely verseidben ég még, 

Sietek egyszer élni, 

Mert megkéstem nagyon! 



Bár nincs görög derű már 

S a magyar ég is álmos 

És fátyolos az alkony 

És fázékony az estve, 

Azért mi, cimboráim 

A borban és a búban, 

Próbáljuk áldomással 

Köszönni az életet! 

A habár vinkó a bor ma 

S a nóta egyre gyérül, 

Gondoljunk most az őszre, 

Mely biztos elmúlását 

Bíbor pompába vonja! 

És nézzünk áhítattal 

A sárgás napsütésre, 

A nászra, mely az ősszel 

A nyarat összehozza. 

Múlóban szép az élet, 

Szürettel szép a mámor 

S ha egyre nő az árnyék 

S a lomb is egyre hervad, 

Legyen a dal harsogóbb, 

Legyen a bor tüzesebb! 

