


Az ország útján függ s a földre néz, 

Arcán szelíd mosoly a szenvedés. 



A falu népét nézi csöndesen, 

Amint ballagva munkából megyen. 



Az ősi népet, mely az ősi föld 

Zsellére csak és várja az időt, 



Mikor saját portáján úr leszen, 

Mikor az élet néki is terem. 



A magyar Krisztus, a falusi szent 

Hiszen nekik is megváltást izent. 



Olyan testvéri áldással tekint 

Feléjük és bíztatja híveit. 



Feje fölött a nyárfa is magyar, 

A fecske is és egy a zivatar, 



Mely őt paskolja s a falut veri 

És folyton buzgó öt szent sebei 



Nem a magyarság sorsát hirdetik? 

És ki segít már, ha ő sem segit? 

