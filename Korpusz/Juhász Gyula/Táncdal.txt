


Barátaim, az élet 

Arany borát kínálja, 

Bolond, ki inni nem mer 

És boldog, aki részeg! 



A mámor aszújától 

Gondhíjas táncra kelni 

Egyetlen bölcsességünk! 



Tudósnak lenni szép, de 

Tudósnak lenni nem jó: 

Papír a tudománya, 

Az élete nem élet! 



Művész vagyok, barátim, 

Művészetem: az élet, 

Az elmúló üdvösség, 

A dalban örökített! 



Dalos, virágos gályán 

Evezzünk evoézva, 

Karján a kósza üdvnek, 

Hadesz sötét lakába, 

Mert ez a vég, hiába! 

