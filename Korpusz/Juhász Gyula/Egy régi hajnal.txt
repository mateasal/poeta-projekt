


Emlékezem: a hold sarlója bágyadt, 

Már harmat sírt a szürkülő mezőn, 

Az éjszakára hideg bánat áradt 

S én mentem, országúton, könnyezőn. 



Már harmat sírt a szürkülő mezőn 

S az éjszakai mámor tovalengett, 

Nem ujjongott már gyantás hegedű, 

Hogy vágyakat hazudjon még szivemnek. 



Az éjszakai mámor tovalengett 

S az országút a végtelenbe tűnt - 

S én nem találtam könnyező szivemben 

A mindig odarejtett hegedűt. 



Az országút már végtelenbe tünt, 

Mint múltam és reményem és a mámor, 

A végtelen szürke köd feküdt 

S én mentem, mentem ki a vén világból. 



A múltam és reményem és a mámor 

Mind elhagyott. Beteg, kábult fejem 

Gondolkozott asszonyhaj illatáról 

S elbíbelődött holmi verseken. 



Gondolkozott beteg, kábult fejem, 

Valami szépet próbált még akarni, 

Szétnézni még a tűnő életen - 

Oly rút a fűbe íly árván harapni. 



Valami szépet próbált még akarni, 

Egy emléknek kendővel inteni, 

Egy bolondságra még halkan kacagni, 

Egy csók ízét ajkamra küldeni! 



Egy emléknek kendővel inteni, 

A pisztoly csövét búsan simogatni, 

- Ó összes májusok emlékei, - 

Be furcsa így, hajnalban sírva halni. 



De még furcsább az életben maradni, 

Az országútról más utakra térve 

S városokon át és könnyeken át, 

Sírokon át és reményeken át 

Csak botorkálni új napok elébe. 

