


Az apámat én sohase láttam, 

Lenn pihent már a nagy, nyirkos ágyban, 

Mikor engem penészes odúban 

Édesanyám ringatott a búban. 



Napsugarat én sohase láttam, 

Füstös az ég abban az utcában, 

Ahol én, mint lápvirág fakadtam 

Kora nászban, kései bánatban. 



Nem hallottam én altató nótát, 

Nekem a dalt a gyárak dúdolták. 

Egy pajtásom volt csupán, az álom, 

De már ezt is csak a végsőt várom! 



Az apámtól nem kell szégyenelnem, 

Hogy csavargó, semmiházi lettem. 

Szegény, ő is ágról szakadt, mint én, 

Ő is olyan szomorú volt szintén! 



Most próbálom a dalt és a mámor 

Elvisz néha e rongyos világból 

S szívemből majd, ha befed az árok, 

Nyílnak a nagy, sápadt lápvirágok! 

