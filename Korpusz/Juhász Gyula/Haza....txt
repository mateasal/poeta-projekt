


Már dalolnak az út mentén a nyárfák, 

Már száll a szélben a futóhomok, 

Már szürkülnek a méla tanyaházak, 

A vonat füstje a földön borong. 



Már integet magányos némasággal 

Az a tájék, mely mindig visszavon, 

Az a tájék, mely elértette mindég 

Az én rokontalan, nagy bánatom '! 



Magányos puszták fiának születtem, 

Delelőn lomhán mélázgatni, én, 

Végigterülni jegenye árnyékán 

S álmodozni az alvó föld szivén. 



Elborulások fiának születtem, 

Kit nem ismert bánatok árnya nyom 

S hervadt levéllel takarózva hervad 

Őszök ködében a rőt avaron 



Kivert egy átok zsivajba, kacajba, 

Most hazatértem, most köszöntelek, 

Mint elszáradt kóró, ha visszaszállong, 

Bánatos rónák, bús testvéretek. 

