


Művész, így fesd a képem: a homlok nagy, derűs. 

Görög derű ez, melyben a tiszta gondolat 

A boldog esti órán, magányos hegedűs, 

Plátói vággyal játszik örök ábrándokat. 



A szem sötét és fénylő. Keresztény dómokon 

Az üvegablakoknak ilyen sötét a fénye, 

Mikor künn a világ esős, ködös, komor 

És benn az oltárképek mind talpig feketébe. 



És a kezem szelíden, fáradtan, üresen 

Csüggedjen le a földre, mint szomorúfűz ága, 

Amelynek a tavasz fáj s a sírok barnasága. 



S a háttérben a szürke uralkodó legyen 

És ne feledd az arcról a vénítő redőket, 

Ó mert kín, gond, gyász sem felejté vésni őket! 

