


A vágyak bágyadt hegedűjén 

Gyászindulót húzok neked. 

Fáradt ujjakkal, tört vonóval 

Belesírom mély lelkemet. 



Elhantolt álmaim zokognak 

A horpadt öblű hegedűn 

És könnyeim, az eltitkoltak 

Hullnak a húrra keserűn. 



Fejem a hegedűre hajtom 

És szívem belétemetem, 

Most olvad, mint a gyöngy a borban, 

Egy dallamba az életem. 



A vágyak bágyadt hegedűjén 

Elhal a legszebb nóta ma, 

Örvénylő mély tenger-szemedbe 

Szédül utolsó dallama! 

