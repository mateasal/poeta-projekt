


Tizenkét hószínű ménen 

Tizenkét barna lovag. 

Mennek a ködben, az éjben 

Büszkén és hallgatag. 



Mennek száz pusztaságon 

És tüskén, bokron át 

S hallanak messzevágyón 

Egy mennyei orgonát. 



Az üdvösségnek vára 

Ki tudja, merre lehet, 

Ők mennek télbe, nyárba, 

Űzve a fellegeket. 



Már majd valamennyi lovagnak 

Galambősz szakálla van 

S hogy lóhalálba rohannak, 

Az idő velük rohan. 



És köztük egy fiatal hős, 

Ki néha visszatekint 

S bámulja a hervatag, rőt 

Erdőknek szépségeit. 



Valami dallamra gondol, 

Dajkája dúdolta talán, 

Szeretne leszállni a lóról, 

Heverni domb oldalán. 



Meghalni, ajkán egy névvel, 

Mint boldog, balga gyerek. 

De tovább ügetnek a vének 

És ő is utánuk ered. 

