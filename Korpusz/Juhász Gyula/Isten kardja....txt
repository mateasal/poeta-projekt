


Mint Artus, a ködös kelták királya, 

Szerelmet és csatát vesztvén, szegény, 

Kiment az árva, siket, síri tájra, 

Hol hervad a virág meg a remény 



S kardját, melyet az ég adott kezébe, 

Tündöklő és villámló ékszerét 

Bedobta a mély óceán vizébe 

S meztelenül révedt az éjbe szét: 



Én is, szerelmek s harcok alkonyatján, 

Fonnyadt lovag, a végtelenbe vágtam 

Acélomat s a síri, vak homályban 



Szikrázni kezd szűz északfényben égve 

S míg ajkam némult s arcom egyre halvány, 

Ő zeng s ragyog időtlen messzeségbe. 

