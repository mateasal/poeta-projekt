


Uram, bocsásd meg, hogyha vétkezem, 

De ez az élet nem kell már nekem. 



Elhagytam egyszer és jó volt igen 

Aludni sírom áldott méhiben. 



Hallgattam, hogy a fű nő zajtalan, 

Ó, a síroknak mély nyugalma van. 



Már vártam, hogy virág meg rög leszek, 

Mikor e zajba visszavitt kezed. 



Úgy bánt e fény az örök fény után 

S az ember, aki bámul rám bután. 



A sok kiáltó és sok törtető, 

Ki mind hiszi, hogy úr és isten ő. 



A férgek lenn mind csöndesek nagyon, 

Pedig övék ott ország, hatalom. 



Engedd, hogy szépen visszatérjek én 

S tovább pihenjek békém éjjelén. 



Ki áment mondott, az mit kezdjen itt, 

Uram, bocsáss meg, engedj el megint! 

