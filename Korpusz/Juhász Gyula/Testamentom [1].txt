


Mesék és álmok erdejébe 

Ne tévedjetek, emberek, 

Vigyázzatok, kemény a végzet 

És odavesz a lelketek! 



Ne hallgassatok muzsikára, 

Mely a szív mélyén hegedül, 

Jobb a siket, vásári lárma, 

Ó ne járjatok egyedül! 



Mesék és álmok erdejében, 

Lássátok, én is ott vagyok 

És érzem, rám les már a végem, 

Meghalnak a hazug dalok. 



Nem hallgattam a többiekre, 

Kik járt utakon lejtenek, 

Szerelmes voltam a szivembe ', 

Mely dalos, kósza és beteg. 



És lássátok, én, bűnös vándor 

Nem bánom, meg se siratom, 

Hogy elpártoltam a világtól, 

Másé a lelkem, a dalom. 



Csak az fáj, ha majd üt az óra, 

Ha jő az a nagy pillanat, 

Hogy félbeszakad majd egy nóta 

Az álomszemfedő alatt. 

