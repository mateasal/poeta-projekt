


Bár számosokra nézve témám 

Egyáltalán nem jóleső, 

Én megdalollak végre mélán 

Nyári eső, folyton eső. 



A randevún, igaz, elázik 

És náthát kap a szerető 

S a vendéglő pang óriásit, 

De te csak essél, ó eső! 



A kávéházi oleander 

Növésére oly kedvező 

S a munkádra is, ó beamter, 

Hasznos a rendszeres eső. 



És ilyenkor nő meg a téma 

S a véna most búvik elő, 

Most méla lehet a poéta, 

Hisz übercihert visel ő. 



Tanúm rá Puskin és Longfellow, 

Két előkelő tényező, 

Sőt koronatanúm e vers, óh, 

Hogy mily költői az eső. 

