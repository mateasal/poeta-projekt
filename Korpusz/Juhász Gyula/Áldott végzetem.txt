


Magyarnak szült a bús végzetszerűség, 

Mert általam legszebben így dalol, 

Meddő kelethez köt a puszta hűség 

S termő jövendőt várok e föld alól. 



Megölt pogány hitem napos malasztja 

Még vágyamat hevíti boldogan 

És új hitek, új kétségek salakja 

Bennem száz színben új lángot fogan. 



Bennem a hinduk bölcsessége szunnyad, 

Bennem a hellén aranykor ragyog, 

Bennem Párizs beteg tüzei gyúlnak 

S pirulnak eljövendő holnapok! 



Tavasszal jöttem, köröttem borús ősz, 

De én Apollónak érzem magam 

S lelkemben Dionizoszt költ e dús ősz 

És a jövő vagyok: jós és magyar! 

