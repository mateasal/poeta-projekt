


Emlékek éje, szállj le most reám! 

A város alszik. A szívem virraszt, 

Emlékek sírja, nyílj meg ó Szezám, 

Emlékek éje, ó szállj ma le rám! 



Először itt éreztem a magányt! 

Mély udvar, fázón hányszor néztelek, 

Míg távol tűzhely zsarátnoka várt, 

Először itt éreztem a magányt! 



Először itt éheztem. Ó igen, 

Oly szép lett volna akkor a világ, 

Oly fiatal volt akkor a szivem, 

Először itt éheztem. Ó igen! 



... Itt találkoztam utolszor Vele. 

Az utcasor most elhagyott, sötét, 

Arcomba vág a közel ősz szele, 

Itt találkoztam utolszor Vele! 

