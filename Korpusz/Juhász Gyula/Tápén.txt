


Egy szőke ákác árnyán áll a lóca, 

Onnan tekintek a világba most, 

Delet mutat az álmatag napóra, 

Az ég tündöklő és a táj halott. 



Most alszanak a kazlak kertek alján 

És alszanak a kertek boldogan 

S a békák némák most a tócsa partján 

És alszik az idő, mely gyászt fogan. 



És alszik bennem a remény, az emlék, 

Egy szőke felleg áll fejem felett. 

Körötte bánatos kék végtelenség, 

Ó szőke felleg, csöndes üzenet! 



Mit árnyékolod be az égi kéket, 

Mit árnyékolod be a lelkemet? 

Üzennek már a fájó messzeségek, 

Nyomor, panasz, gyász vár már rám. Megyek! 

