


Magyarom, új évnek hajnala virrad rád, 

Fogadd el tőlem e víg Abracadabrát, 

Ez idén megszűnik számos magyar átok, 

Addig is b. u. esztendőt kívánok. 



Tizenkét hónap lesz ebben a szép évben, 

Februárban huszonnyolc nap egy végtében, 

Tavasszal húsvét lesz és télen karácsony, 

Európában nagy muri túl a rácson! 



De előbb farsang lesz itt állapotja 

S talán színre kerül jó marsall Dorottya 

És ha a kritika nem lesz szörnyen cserző, 

Még sikert arathat némely helyi szerző. 



Hét város versengett a dalos Homérnak 

Bölcsőjéért, most meg dicső Radomérnak 

Fog diadalívet emelni hét város, 

Egyik-másik híres Szegeddel határos. 



A torony aljáról meg ne feledkezzünk, 

Csonka parlamentjét szívrepesve lessük, 

Új virilis lista tagjai mint fognak 

Új adót emelni a nemes városnak. 



A Duna jegén is, majd ha fagy, úgy mondják, 

Nagy dolgokat fog még megérni az ország, 

Hiszen a jég hátán élünk már mióta, 

S hosszú idő óta mindig egy a nóta. 



Baumgarten pénzét, aki író kapja, 

Különb módon él egy évig, mint az apja, 

Nobel békedíjat pedig adják annak, 

Aki békét hoz a békétlen magyarnak! 



Szeged szebb lesz, mint volt, hiszen ötvenéves 

Születése napján ünnepe lesz, fényes, 

Attól tartok, több lesz a fény meg a pompa, 

Mint a boldogulás, haladás valóba. 



De a külvárosban bezzeg csatornáznak, 

Épülnek a tágas, tiszta munkásházak, 

Módos polgár lesz ott minden proletárból, 

Mire H. G. Wellsnek új napja világol. 



Demokráciánk is fejlődik az évben, 

A teremtő munkát megbecsülik szépen, 

Jólétét magának ki megteremtette, 

Azt külön díjazzák, adta-teringette. 



Ebben az új évben, míg csak régi nem lesz, 

Minden reménységünk a legszebb rendben lesz, 

Úri vadászaton nem fázik a hajtó, 

És új választáson választ a választó. 



Most pedig mégegyszer minden jót kívánok, 

Találják meg egymást a szerelmi párok, 

A direktor bruttót, kórista a kontót, 

Kormányfőtanácsos a magasabb ordót! 

