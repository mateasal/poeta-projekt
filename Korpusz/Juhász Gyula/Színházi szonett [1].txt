


Ma este én is köztetek leszek, 

Fiatalon, szép és merész igékkel, 

Szemem ragyog és ajkam nem remeg, 

Fiatal herceg leszek én ma éjjel. 



Ma este újra lázzal hirdetem, 

Hogy halhatatlan a derűs pogányság, 

Hogy istenség az édes szerelem, 

Hogy csók és bor kell, mert az ősi párkák 



Az élet piros és víg fonalát 

Hamar szövik és oly sietve vágják 

S mogorva Cerberus vár odaát, 



Hol hirtelen kialszanak a fáklyák, 

Melyek itt nászra gyúlnak - veletek 

Ma este újra víg pogány leszek! 

