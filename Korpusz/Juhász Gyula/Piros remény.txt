


Már jön a május. Én szegény szívem, 

Ki mindig múltak májusába szálltál 

Emlékezőn, borúsan és híven, 

Hidd el: nincs szebb jövendők májusánál! 



Ha neked nem volt soha tavaszod, 

Mely bíbor vágyak lángjától piroslott, 

Nézd: jön egy május, mely nem tűnt, halott, 

Melyben a milliók nagy szíve boldog! 



Már jön a május. Minden szenvedők, 

Minden szegények és minden szerelmek 

A tavasz tág, szabad fényére jertek! 



S a termő nagy föld szent színe előtt 

Érezzétek, hogy nincsen itt enyészet, 

Holt álmaink szabad jövőben élnek! 

