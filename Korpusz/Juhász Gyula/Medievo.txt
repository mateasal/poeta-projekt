


A vén barát ott guggol a sarokban 

Tíz éve már, az ég derült, borult, 

Derűben és borúban rójja, rójja 

A trójai tízéves háborut. 



Feketével, bíborral és arannyal 

Kiszínezi a szálló éveket. 

Künn a világban a had messze nyargal. 

A Krisztus sírját vívja a sereg. 



Ő ül könyvével veszteg a sarokban 

És elmerül az áradó sorokban, 

Melyek csatát s szerelmet zengenek. 



Pogány csatát és hűtelen szerelmet. 

S győzelmiért a keresztény seregnek 

Fonnyadt ajakkal halk fohászt rebeg. 

