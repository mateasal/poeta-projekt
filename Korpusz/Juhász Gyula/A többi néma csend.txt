


Szeptember volt. Az ég üvegharangja 

Derűsen kéklett, mint a jó remény 

S a nyárutói kert pompája tarka 

S arany volt a kert skárlátköpenyén. 



Szeptember volt, évadja szép múlásnak. 

A férfi, aki költő, állt merőn, 

Karját keresztbe fonta, mint a bánat 

S végignézett a szőlős hegytetőn. 



Elment egy asszony. Tegnap még szerette, 

Múzsája volt és hite volt neki, 

Ma tudja már: a nő nem szereti. 



Elment egy asszony. És a férfi lelke 

A távozó után könnyezve száll 

S úgy érzi: nem lesz többé verse már. 

