


Kezdik nevem már itt-ott emlegetni 

S utánam néznek néha lányszemek. 

Ez a dicsőség és a bérem ennyi, 

A sírba majd nem névtelen megyek. 



Amit kívántam, nemsokára itt lesz, 

Szelíd öregség és szelíd halál 

És nem sirat a gyermek és a hitves 

S a hír felőlem majd nem kiabál. 



Míg ifjú voltam: diadalra vártam 

S a boldogság mellettem elhaladt, 

Talán majd rám lel egyszer ott alant. 



De meglehet, hogy ott sem ismerem meg 

S el nem dalolt versen némán merengek 

S nem érzem, hogy fölöttem pusztaság van. 

