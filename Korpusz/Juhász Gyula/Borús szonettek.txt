


Egy híd van még csak az üres világon. 

Egy híd van még s karfáján szédület. 

Egy híd ível a végtelenbe fájón, 

Alatta mélység, néma és süket. 



Alatta mélység és egy lendület kell, 

Amellyel a halálba szárnyalunk, 

Utolsó, bús, borzongó szédülettel, 

Mint egykor a dalunk, fájó dalunk. 



És mennyi dal szállt a derűs magasba, 

Ó mennyi szárny, mely egekig emelt 

Ujjongó hangokat és szíveket. 



A szárnyait a lelkünk hova hagyta? 

Egy híd van még csak az üres világon 

Repülni mélybe, végtelenbe vágyón. 



Már távol minden szépség, szerelem 

S mint örök mécses ég a szomorúság. 

Magányos és homályos szigeten 

Tengeti ő már csöndes mélabúját. 



Egy hegedűt hall olykor éjfelen. 

A vágyak régi, régi hegedűje 

Zokog kísértetes keservesen 

A múltba és a búba elmerülve. 



Szegény Niembsch beteg, ó nagyon beteg, 

Hagyjátok őt magára emberek, 

Hadd hallja azt a dalt csak, azt a dalt csak, 



Amelyben nincsen hangja a vigasznak, 

Amelyben a kegyetlen és szikár gyász 

Nyűtt idegekkel a kedvére hárfáz. 

