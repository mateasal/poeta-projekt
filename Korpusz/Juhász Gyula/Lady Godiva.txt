


Halott a város. Minden szem lezárva 

És minden ablak árva és sötét. 

Csupán a telehold néz a világra. 

Godiva mostan oldja meg övét. 



Az alvó utcák kongó pusztaságán 

Megindul halkan hófehér lován. 

Mezítelen szép teste méla márvány, 

Csak lábán villog bíborló topán. 



Godiva lovagol. Dús szőkesége 

Ragyog a kékes fényben, mint arany. 

A pogány hold ma mámorral tele. 



A gót torony éjén holdkórosan 

A kandi bakter kitekint a térre 

S a szűz látványtól kiapad szeme... 

