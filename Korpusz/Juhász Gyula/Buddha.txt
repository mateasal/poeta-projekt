


Mosolygó hindu bálvány, 

Ki végtelenbe révedsz, 

Taníts egy kis mosolygást 

E nagy szenvedéshez. 

Taníts egy kis mosolygást, 

Te nagy, örök mosolygó, 

Oly kurta ez az élet, 

Oly furcsa ez a bolygó. 



Mosolygó hindu bálvány, 

Én annyit sírtam itt lenn, 

Olvastam bibliákat, 

Várva, vívódva hittem. 

Mosolygó hindu bálvány, 

Hitemen mosolygó, 

Mily jó lehet a semmi, 

A végtelen koporsó. 



Hol nem nyílnak virágok, 

A hervadásra szántak, 

Szerelmek, álmodások: 

Virági a halálnak. 

Mosolygó hindu bálvány, 

Az élet láza oly jó 

És oly gonosz az élet 

És én rád sírva nézek, 

Te nagy, örök mosolygó. 

