


Falu csöndjében zengenek 

Idegeim, e hárfahúrok, 

Valami nagy kín közeleg, 

Az életem ma úgy sír, úgy zsong. 



Ó szívem, fájó zeneszer, 

Miért csendült meg árva mélyed, 

Mért zenged át a végtelen 

Idők ölét s az égi kéket? 



Miért oly boldog ma az ősz, 

Mint áldozás után apáca 

S a fájdalom mért oly erős, 

Mint nagy szerelmek a halálba? 



És miért húz ma mint delej 

Az őszi hold a temetőbe, 

Miért néz sírva a szemem 

Az égi és örök mezőkre? 

