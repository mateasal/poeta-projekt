


Bús Morva mentén árva kis Szakolca, 

Emlékszel -e a régi vándorodra, 



Ki itt tanyázott két keserű évet 

És bús ifjúból bölcs öreglegény lett? 



Ki szelek szárnyán sóhajtottam vissza 

A Tisza táját vágyó dalaimba 



S úgy álltam árván a magyar határon, 

Mint Toldi ős a nyári pusztaságon 



És úgy idéztem büszke Budapestet, 

Mint bánatos szerelmes, aki szenved 



És úgy idéztem az öreg Gvadányit, 

Mint tékozló fiú, ki hazaáhit. 



És úgy öleltem a szláv mélabút itt, 

Mint beteg nővért, aki édesbúsit. 



Most mit csinálhatsz, most ki jár ki mélán 

A szent határra fekete éjféltájt 



A háromszínű fejfát megölelve, 

Mint árva, aki anyját eltemette? 



Kis Tisza mentén Mármarosszigetnek 

Piros tetői ködből integetnek, 



A messzi és a múlt derűs ködéből, 

Egy régi őszből és egy régi télből. 



Az Iza tükre a lelkembe csillan, 

Hol Arany árnya kószált álmaimban. 



Első szerelmünk itt tavaszodott még, 

Ha én csak egyszer ily szomorú volnék! 



Egy víg majális mámora dereng még, 

A könnyek fátylán rózsálló nagy emlék. 



És régi séták útja visz ki messze, 

Hol hívón kéklik a regés Verecke. 



Úgy érzem, egy dalt akkor félbehagytam, 

Eresszetek! Ott vár rám az a dallam! 



Adyval ültünk Váradon. 

A hold sarlója aratott az égen. 

Hulltak a hervadt csillagok 

Fehéren. 



Adyval ültünk. A vonat 

Vörös szemével rőt szemünkbe bámult, 

Zakatolt, mint a kárhozat 

Titánul. 



Adyval ültünk. Feketén 

Borongott föl az égre holmi nyárfa, 

Sírt rajta lágy nyugati szél, 

Mint hárfa. 



Adyval ültünk. Váradon 

A magyarok vigadtak és loholtak 

S fölrémlett csókon és dalon 

A holnap. 



Adyval ültünk. Zomotor 

Nem szomorúbb, mint ez a régi bálunk. 

Virrasztva vártuk, hogy kopog 

Halálunk! 

