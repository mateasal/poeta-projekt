


A holdat is felhő takarja néha 

És elsötétül néha a nap is. 

Szívem szerelme, sokszor fáj a tréfa 

S borongok én a boldogságban is. 



Hogy hűtelen vagy, jól tudom nagyon rég 

És leveledet régen összetéptem, 

De végső csókod ott ég ajkamon még, 

Mint hő pecsét a szerelmes levélen. 



Fejem havas már, mint a Fuzijáma, 

Mely tengerekre néz magányosan, 

De tövében nyit még tavasz virága 

S szívemben is még olykor vágy fogan. 



Egy régesrégi hercegnőt imádok, 

Akit nem csókolt földi ajk soha, 

Aki e tájon szerelemre vágyott 

S e dalban él elhervadt mosolya... 

