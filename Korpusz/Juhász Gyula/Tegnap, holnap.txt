


A végeken, hol a magány zeng 

Vihar hárfáján éneket, 

Kárpátokon zokogva áment, 

Magyarország, 

A költőd voltam én neked! 



Virrasztottam és elborongtam 

És daloltam száz árva dalt, 

Remélve csöndes elbukottan, 

Magyarország, 

Neked egy végső diadalt. 



Voltam remetéd és szegényed 

És száműzötted, messze, én, 

Te voltál nékem álom, élet. 

Magyarország, 

Ha haldokolt minden remény! 



Most, én anyám, hogy élsz nyomorban, 

Egészen koldús, fél halott, 

Soha még így tied nem voltam, 

Jövő napjától piros orcád, 

Szabad ország, 

Én a te költőd maradok! 

