


Nem építettem kunyhót sem magamnak 

És nem szereztem sápadt kincseket, 

A vágyaim a végtelenbe laknak 

S minden pompád enyém, szent kikelet. 



Van éjszaka, hogy oly közel a holdnak 

Arany tányérja a kék ég falán 

És bánataim oly távol bolyongnak, 

A mennybe szálltak boldogan talán. 



Az óborokban annyi feledés él 

És annyi emlék s úgy tetszik nekem, 

Hogy régi életeim szenvedését 

Békélt gyönyörrel újra ízlelem. 



A kedvesem elküldte a szelencét, 

Mely fekete, akár az éjszaka 

És benne egy szál jázmin, régi emlék, 

Oly hervadt, mint az életem maga. 



Egy őzet lőttek a szegény vadászok, 

Kiket az élet űz, e rengeteg. 

Az őz szeméből könny és vér szivárog, 

De boldogabb már, mint az emberek! 

