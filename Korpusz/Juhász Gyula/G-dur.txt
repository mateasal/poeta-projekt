


Eltört hegedűnek 

Nehéz szavát venni, 

Eltűnt reményünket 

De nehéz feledni. 



Nem is a remény tart 

E letarlott tájon, 

Csak a múltak kékjén 

Mélázó sok álmom! 



Tűnt szava bűbája 

Játszik tört szivemmel, - 

Árvaságom párja, 

Tavalyi tavasznak 

Asszonya, ne menj el! 



Szépséged emléke 

Úgy száll a szivemben, 

Mint dómok tömjéne 

Az alkonyi csendben! 



Ó gyönyörű asszony 

Tört madonnaképe, 

Tömjén, hegedűszó, 

Mely elvész az éjbe... 

