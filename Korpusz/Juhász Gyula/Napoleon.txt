


Rágondolok az óriás elődre 

Szűk életem magányos szigetén, 

Körben kerengve és kétségbe dőlve, 

A szép örömnek száműzöttje, én. 



Szerettél -e sakkozni téli estvén, 

Mikor nem zörren már a holt haraszt 

És nézni az ostábla ütközetjén, - 

Mint dől ki egy ütéssel a paraszt? 



És rágondolni a koldus reményre, 

Mely a nagy játék közben elveszett 

És gondolni királynőnk termetére, 

Mely karcsú, mint e bús játékszerek? 



És gondolni a sírra, hol halomban 

Hevernek mind a sárgák, feketék, 

Győzők, bukottak angyali nyugodtan 

S a gesztusra, mely nekünk int: Elég! 



Szerettél ugye a távolba nézni 

És várni némán, mélán egy hajót, 

Mappák fölé hajolva fölidézni, 

Ez Korzika, ez Párizs, Elba volt? 



Ez Moszkva volt, ez Győzelem, ez Álom, 

Ez Barátság, ez Gyász, ez Szerelem! 

S elrévedezve a közel halálon, 

Meghatva nézni szét az életen? 



Az életen, mely nem köt már ki többé 

És nem visz el Párizsba soha már. 

Csak nézni sorsunk komor kikötőjét, 

Hol félárbocra vonva a halál. 

