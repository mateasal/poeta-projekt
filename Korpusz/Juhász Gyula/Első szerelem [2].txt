


Pár ábrándos dalt mondtam el felőled 

Félig suttogva, félig elzokogva, 

De érzem, ott él minden szenvedésem 

És boldogságom ez apró dalokba '. 



S ha majd belőlem néma álmodó lesz, 

E dalt mind, mind a szívemre tegyétek, 

Hadd illatozza be a sírt szerelmed, 

Hadd legyen édesebb az örökélet! 



Mondják!... Sok mindent mondanak 

Felőled, szépem, angyalom, 

Hogy tőled elszakítsanak 

S én mosolyogva hallgatom! 



Legyen bár tenger a hibád, 

Én soha észre nem veszem. 

Te mindörökké szép maradsz, 

Miként az első szerelem! 



Tudod -e, édes, hogy szeretlek, 

Tudod -e, mi a szerelem? 

Oh hallgasd meg a vallomásom 

És jöjj el, jöjj el énvelem! 



De nem! E vallomással, érzem, 

Örökké adós maradok 

És ti örökké búsak lesztek, 

Ti édes szerelmes dalok! 



Az én szerelmem nagy titok, 

Megsúgni sem merem 

És mégis, mégis, mindenségem 

E titkos szerelem! 



A gyönyörűség, fájdalom 

Mind elszáll csöndesen, 

De bár titokban, rejtve, némán 

Megél a szerelem! 

