


A görög szobrokon Hellas szűz napja ég, 

Párosz, Pentelikosz márványa mosolyog, 

Bár rég megdermedtek az antik mosolyok 

S leáldozott Hellas isteni napja rég. 



Az én lelkemben is, hiába bánt a sors, 

Hiába tör reám a ború és a vád, 

Hiába zár körül magány és némaság, 

Az én lelkemben is az antik nap ragyog. 



És bár gyűrt arcomon száz redő kesereg 

És bár behavazták utamat a telek 

S keresztény kétségek de profundis-a bánt, 



Bár gyötör az élet és félem a halált: 

Lelkembe zárva, mint tengerszem a hegyen, 

Antik pogány öröm mosolyog csendesen. 

