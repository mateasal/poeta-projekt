


Nem érzitek a kávéházi bút, 

Mikor az ívlámpák izzása bágyad 

És szürkén ülnek a szegény fiúk 

És nem találnak már szapulni tárgyat? 



Mikor a fényes selymű asszonyok 

Unott arcán a festék hervatag már 

S az édes, arany pezsgő elfogyott 

S valahol messze már az arany nap jár? 



A zene hirtelenül fölsajog 

És elhal, mint a fáradt szív verése 

És künn a szürkület, a szürke vércse 



Már verdesi az izzadt ablakot 

S a szivar vége álmosan kihúnyt, - 

Nem érzitek a kávéházi bút? 

