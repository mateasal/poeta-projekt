


Elnézlek sokszor a magány s az álom 

Csöndes ködfátyolán át, est ha száll, 

Hogy a vidék porában, sírba vágyó 

Szívedbe vág a nagyszerű halál. 



Északnak rémes árnyait idézed 

S a dunántúli borba könny vegyül, 

Távol arany ködében kelevézek 

Csillognak és virrasztasz egyedül. 



A harc elült. A daliák elestek 

Vagy várja őket külföld, honi rejtek 

S hiába húzza már a vén cigány, 



Üres a csárda, a csiger silány, 

A tündér vágyak puszta temetőjén 

Csak hantokat melenget a verőfény. 

