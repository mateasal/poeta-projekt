


A könyvek boldog városában éltem, 

Hol gót eszmék, görög romok, 

Reneszánsz kupolák, rokokó csarnokok 

Rejtettek el biztatva és kevélyen. 



Nagy voltam én és törpe e világban, 

Enyém volt minden korok vigasza, 

A nagy világ, a kis haza, 

Enyém volt asztalon és ágyban. 



De egyszer útam innen kifelé vitt, 

Az élet szele örökre elszédit, 

Azóta véres és rózsás nyomon járok, 



Enyémek az új arcok és új álmok, 

Enyém a könny, láz, gond és szerelem 

S könyvek igazát seholsem lelem! 

