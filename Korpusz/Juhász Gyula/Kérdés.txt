


Nagy ismeretlen, ó mondd meg nekem, 

Magányos -e a szörnyű végtelen, 

Egyedül állasz a világ fölött, 

Mint óriás rab, örök számüzött? 



Mikor teremtő szent láz tüze éget, 

Nem kutatod -e át a mindenséget, 

Hogy valakire lelj, aki megért 

S veled csodálja lelked remekét? 



Nem dobban -e meg óriás szived, 

Mikor szavadra egy világ siket 

S csak tűnő törpék néznek lábaidra, 

Egek egébe néző örök szikla? 



Talán szíved nincs. Közönyös szemed 

E mély világ titkára rámered 

S mint kevély jéghegy, csillogva úgy néz le 

Hervadt rózsára, eltiport vetésre? 

