


Téged dicsér, harsogva, bátran 

Magyar dal szárnyán ez a kar, 

Hazánk tündöklő koronája, 

Dicső Budánk, te szép s magyar! 



A nagy Dunánál őrt te állasz 

S egész világnak hirdeted, 

Mit alkotott itt annyi század 

S nem ront el semmi fergeteg! 



Te láttad Mátyás palotáját, 

Kiálltál annyi ostromot, 

Te vagy nekünk örökre bástyánk 

És szentek benned a romok! 



Áldott hegyeknek koszorúja 

Virul a tündér táj felett 

És vár derűben és borúban 

Egy boldogabb évezredet! 



Szent Gellért áll a szent hegyen, 

Kezében megváltó kereszt, 

E jelben lesz csak győzelem 

Az ármány és romlás felett! 



Hunyadi áll a vár terén, 

Magyar rabságnak lelke ő, 

Magasztos emlék, jó remény, 

Örök küzdelmet hirdető. 



És Gül babának sírja int, 

Kelet rózsái nyílnak ott, 

Turáni hű testvéreink 

Velünk várják a holnapot! 



Föl hát vígan, munkára, dalra 

És diadalra, ég velünk! 

Budának ormain ragyogva 

Hadd keljen szebb hajnal nekünk. 



Hirdesse templomok harangja, 

Gyárak s hajók kürtője mind, 

Hogy a magyar egy akarattal 

Föltámadott és küzd megint! 



Törhet reánk idők viharja, 

Túlzengi azt a munka s dal, 

Mely a világnak bátran vallja: 

Hogy áll Buda még s él magyar! 

