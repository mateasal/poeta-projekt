


És lassan mindent elhagy a szívem 

És lassan minden elhagy engemet 

És búcsúzó lesz mindenegy napom 

S a társak tőlem mind messzire válnak 



S az én utam magányba tér örökre. 

S akikkel múló volt találkozásom, 

Azok örökre a lelkemben élnek 

S az örömök és bánatok zamatja 



Mind ajkamon van, mint örök virágméz 

És lassan mindent elhagy a szívem 

És a magányom teljesteli lesz 

Hervadt dicsőség koszorúival 



S virágaival hervadt szerelemnek. 

És lassan minden, minden e magány lesz 

És e magányban mindent föllelek már. 

S világgá tágul az örök magány! 

