


Már jön az ősz. Magányosan az erdőn 

Elnézem követét, a levelet, 

Amely egymásra hull szelíd merengőn 

És várja, míg a tél is közeleg. 



Már jön az ősz. Lelkemnek ősze itt van, 

Reménye, vágya: vándor madarak, 

Más tájra szálltak, hol csak álmainkban 

Virul tavasz a boldog hant alatt. 



Majd jön a tél. Hadd jőjjön! Én szeliden 

És szomorún lehajtom fejemet 

Örök párnámra, mint a levelek. 



Éltem, daloltam és szerettem itt fenn 

S két meleg karnak ölelése még 

Ott lenn a mélyben is örökre véd! 



Minden mulandó. Legszebb perceinket 

Halál vigyázza. Minden hervatag. 

A rózsa és a szerelmes tekintet 

Egy sírba hullnak és elomlanak. 



Minden mulandó. Ó de ez a legszebb, 

Hogy tűnt perc méze boldogít tovább 

S bár letaroltan állanak a kertek, 

Megőrizzük múlt május mámorát. 



Amit te adtál, bár elszállt az óra, 

Én elviszem a síri nyugovóra 

S az örök éjben is hevítni fog. 



Az angyalok közt nem lehet titok 

S idők végéig áldott lesz neved. 

Mivel szerettél és szerettelek! 

