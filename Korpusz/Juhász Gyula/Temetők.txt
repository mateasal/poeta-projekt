


Szeretem és keresem őket, 

A gyönyörű, víg temetőket. 



Mert csak az élők sírnak, búsak, 

A temetők mind koszorúsak. 



Ott a virágok dúsan nőnek, 

Poraiból a szeretőknek. 



A ciprusok úgy integetnek: 

Térj meg közénk, fáradt eretnek. 



A gondolat itt sarut oldva 

Fölnéz a hívó csillagokba. 



Királyi bíbor itt elvásik 

És rongy lesz a föltámadásig. 



Szeretem és keresem őket, 

Az igazságos temetőket. 



A sírokon úgy elmélázom, 

Mint nyájai fölött a pásztor. 



És furulyám szelíden várja, 

Míg szól az angyal trombitája. 

