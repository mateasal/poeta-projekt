


Annák, szerelmek, elbocsátom őket, 

Mint őszi lomb a szálló levelet. 

Szőkén keringve hulljanak az őskert 

Örök rögére, holt álmok felett. 



Ragyogjanak, míg tudnak, a tűnő fény 

Hunyó világán, vágyam lángja az, 

Múlt ifjúságom gazdag temetőjén, 

Míg jő a tél, mely dúdol és havaz. 



Én addig állok álmom omladékán, 

Magányom dombján s nézem hallgatag, 

Hogy a napóra árnya mint halad. 



Forgó szerencsék és forgó planéták 

Táncolnak ott fenn és elmúlnak itt lenn, 

De élsz és vársz örök szerelmem, Isten! 

