


" Fehér Anna lelkem, 

Fehér őszirózsa, 

Szeress engem: a virágnak 

Virulás a sorsa !" 



Hadnagy uram, kérem, 

Megkövetem szépen, 

Van már nekem jó jegyesem, 

Elég is az nékem. 



" Fehér László feje 

A kezem közt van már, 

Elengedném - Isten neki, 

Ha te - meghallgatnál !" 



Haldoklik a kertben 

Fehér őszirózsa. 

" Szeress engem: a virágnak 

Hervadás a sorsa !" 



Mi lobog az éjben? 

A halottas fáklya! 

" Húnyd le szemed, szép csillagom, 

Gyönyörű Diána !" 



Mi zokog az éjben? 

Fehér László hangja! 

" Húnyd le szemed, szép csillagom, 

Csak egy pillanatra !" 



Mit hallottam, jaj, jaj! 

Puskaszót hallottam. 

Édes bátyám, Fehér László, 

Fiatal halottam! 



Átkozott a csókod, 

Hadnagy uram, nem kell! 

Tégy síromra őszirózsát, 

Azután - felejts el! 

