


A nagykörút során dörög a társzekér, 

Elébe fogva két öreg, iromba állat, 

Két szürke paripa, két szomorú egér, 

Míg jobbra, balra, új batárok zaja vágtat. 



Egyik ló idegen: Meklenburg a hona, 

A másik csatamén, rokkant és sántikáló; 

Ó harcok tavasza, mely nem tér meg soha! 

Örökre itt maradt, igába törve Ráró. 



A büszke paloták, a szürke nagykörút 

Olyan rideg vidék, ők más tájakra vágynak, 

Az egyik csöndesen áhítja a falut, 

A másik a tüzes, a vad, szabad csatákat! 



S amíg a villamos riadva csöngeti 

Az únt melódiát, mely mindig visszajár itt, 

Harcok harsány zaja fülébe cseng neki 

És hallja letiport rétek rőt trombitáit! 



S ha néha szembe jő egy század, egy csapat 

S megzendül a zene s a nagydob fölujjongat, 

Irigyen nézi a kis katonalovat, 

Mely délcegen topog, hallván a cifra szókat. 



Ráró fáradt fejét búsan csüggeszti le 

És hosszasan nyerít, hogy fölriad a párja 

S míg a hadizenét beissza nagy füle, 

Rágondol komoran halott tábornokára! 

