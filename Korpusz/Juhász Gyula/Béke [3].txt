


Ó mennyi csönd van némely alkonyatban, 

Mennyi derű és mennyi nyugalom, 

A felhők úgy pihennek a magasban, 

Mint a bárányok a domboldalon. 



Szelíd békesség árad a világra, 

Meghalt a harc, a lárma, a panasz, 

Kinyílik a búcsú halvány virága, 

A nap végső csókjából fakad az. 



Az ember nézi az alkonyt, szivében 

Szeretne ő is békét és derűt, 

És várja, hogy az éj jöjjön sötéten, 

Mint gyásza, melyben oly rég elmerült. 



E nagy, mély csönd szent közönyében érzi, 

Mily idegen már tőle a világ 

És a halálra gondol, mely kitépi 

Lelkéből vérző gondjai nyilát. 

