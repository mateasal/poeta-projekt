


Már oszlik, mint sötét köd, 

A véres, tompa mámor, 

Mely e világra hullott 

S ötödfél szörnyű évig 

A tébolyt hozta nékünk! 

Már az agyak homályán 

Derengni kezd a hajnal, 

Egy emberibb jövendő 

Kijózanult világa. 

A roppant kevesek közt, 

Kik tiszta öntudattal 

Látták a balga rontást, 

Te végig ott maradtál 

Jövendő orvosának, 

Tanító mesterünknek! 

Fogadd üdvözletünket, 

Kik téged ünnepelvén 

Az Embert ünnepeljük, 

Az Embert, aki alkot 

Az élet és igazság 

Békés, szent műhelyében, 

Keresve ismeretlen 

Titkát örök erőknek, 

Hogy ezután e földön 

Ünnep legyen az élet 

És mámor az igazság 

S ember legyen az ember, 

Szabad és boldog. Ámen. 

