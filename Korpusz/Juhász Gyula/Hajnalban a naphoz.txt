


Én most szeretlek, mikor még az éjjel 

Vert seregének árnya fut tova 

S csak a magányos és bús jegenyének 

Szűz homlokán ég fényed mosolya. 



Én most szeretlek, mikor szent keletnek 

Mély tengerén ring arcod, az örök 

És sugaraid álmodón remegnek 

A paloták és kalyibák fölött. 



Még vár a hajnal, de az éj halott már, 

Trillák csattognak, lombon, bokron át, 

Oly dús az ég keletre, mint az oltár, 

Mely várja a nagy, ősi áldozást. 



Majd jön a nappal, a vásár, a hajsza, 

Fölkél vackáról ember és barom. 

Én most szeretlek és neved e dalban 

Ezer madárral hadd magasztalom! 

