


Ezüstös kék lett az egész világ, 

Halovány fénye, mint a köd, dereng, 

Alvó kísértetek a kerti fák, 

Haldokló hold virraszt a csönd felett. 



Mintha megállott volna az idő, 

Tán Csipkerózsa kertje ez, 

A hallgatás már szinte rémitő. 

Tán álmodom vagy ez csak mese lesz? 



Elnémultak a szűkölő kutyák 

És nem szólnak a harsány kakasok, 

Nem jár egy ember és nem mozdul ág 

És alszik hálójában is a pók. 



Oly gyönyörű ez és félelmetes, 

Egy hangot kérek tőled, ó világ, 

Már azt hiszem, a végítéletes 

Angyal próbálja majd a trombitát 

