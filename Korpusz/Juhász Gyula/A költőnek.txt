


Magány, szegénység szőrköntöse fed, 

De te vagy az Úr papja, ne feledd! 



A te igédre épülnek falak 

És ódon tornyok porba omlanak. 



Irígység, átok kövét rád vetik, 

De meg fog majd követni mindenik. 



Mert a jövendő trónja rád marad, 

Romok fölött és szivárvány alatt. 



Koldus-szegényen, bármily egyedül, 

Szívedben mégis Dávid hegedül, 



Ceciliának orgonája búg, 

Benned dalolnak minden vértanúk. 



Benned zenélnek minden csillagok, 

Szemedben Isten visszfénye ragyog. 



Magány, szegénység szőrköntöse fed, 

De hordozod az örök életet! 

