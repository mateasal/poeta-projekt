


A vágyak hervadt levele 

Tétova hull a földre le, 

Avarja sápad, egyre nő: 

Dérverte szemfedő. 



Csak hulljatok, ti levelek, 

Bús vágyaim, ti betegek. 

A fám azért az égre nő: 

Bár földje temető. 



Csak szálljatok, ti madarak, 

Örömök, messze ég alatt, 

A fám azért tavaszra lel, 

Ha egyszer kitelel! 



Csak hullj, levél és szállj, madár, 

Csak tűnj, tavasz és múlj, te nyár. 

A csillagok, szűz csillagok 

Szerelme rámragyog. 

