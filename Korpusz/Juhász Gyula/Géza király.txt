


Tündöklő víziók visszfénye ég szemében, 

E nagy árnyékvilág oly szomorú neki. 

Barátai: sápadt martírok lelkei, 

Akikkel társalog zimankós, barna éjben. 



Rá vár a korona, e gyémántterhes ékszer, 

Mely szédülő fejét vaspánttal átszorítja. 

Mozdulatára vár a pártos, marcona szittya, 

Csataszomjas lován megvívni ellenével! 



... A püspök hangja szól, a mély orgona búg 

És kondul a harag s ő érzi, mily hazug, 

Mily balga és hiú ez a világi lárma 



S amíg a korona érinti homlokát 

Kék tömjénfüstön és misztikus árnyon át 

Mosolygva hallgat a szeráfok kardalára! 

