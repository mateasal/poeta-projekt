


Az aranynapban zöld rácsok mögött 

Az apró halmokon százszín virágok, 

Élt három évet, egy napot, ötöt, 

Ezt hirdetik a bádog fölirások. 



Itt csupa apró szentek alszanak, 

E csöndes és virágos óvodában, 

E liliomok és rózsák alatt 

A fiatal és mosolygó halál van. 



A dombokra galambok szállanak, 

A rácsok hívogatón intenek 

És egy öreg szomorúfűz alatt 

Vidám bújócskát játszik két gyerek. 

