


Apám, a régi tengerész, 

Kitől e lelket örököltem, 

Mely mindig messze, messze néz, 

( Örök, azúr tengerre kész) 

Apám alszik szegedi rögben. 



Szép Miramare, nagy Trieszt 

Fiatal lelke kikötője. 

Fájó honvágyat végtelen 

Egek után mély tengeren 

Apámtól nyertem én örökbe. 



Nyolcvanas évek rejtekén 

Az albumát néztem heverve, 

A szőnyegen merengve én 

S az Adria kék tengerén 

Lengett a lelkem, nyári lepke. 



Kitől a vágyam örököltem, 

Mely messze tengerekre néz, 

A fekete szegedi rögben 

Mit álmodik ma éji csöndben 

Apám, a régi tengerész ?... 

