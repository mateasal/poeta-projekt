


Óh szőkeség, mely a görög regékből 

Feltündökölve fénylik most felénk, 

Mint szende hold a boldog nyári égről; 

Varázsos és búsító szőkeség: 



A költő fájó ábránddal reád néz 

És csöndes gyásszal rólad énekel, 

Az életem, mint holdas éjben árnyék, 

E ragyogásra bánattal felel. 



Versaillesi kertben nyíltak ily csodák tán 

Dús ünnepen, míg a park cifra rácsán 

Szegény, borús pór vágyón betekintett. 



Ragyogj soká még boldog ragyogással, 

Szívedbe zsongjon édes, büszke nászdal 

S ne bántson a bús és fáradt tekintet. 

