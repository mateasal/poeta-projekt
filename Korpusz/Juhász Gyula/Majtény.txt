


Majtény határán jár már a vonat, 

A hanyatló nap rőt üszkében égve 

Magányos máglyaként tűz a vidékre, 

Melyet behamvazgat az alkonyat. 



Majtény! Fölötted száll tekintetem, 

Mint éjszínű holló tetem fölött, 

Most hulljatok, hamvazzatok ködök, 

Ne lássam a rögöt, mely dicstelen. 



Ha erre járna az a szent vonat, 

Mely visszahozza a Nagyságosat, 

Vészféke elszakadna tán neki: 



Szemfedős dobbal, tört tárogatóval 

S azzal a szent s besározott zászlóval 

Köszöntenék elárult hívei! 

