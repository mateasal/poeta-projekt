


Az alkony kéken hamvazó ködében 

Most térnek nyugovóra mind a házak, 

A csöndbe bámulnak komoly fehéren 

S tetőiket lehúzza az alázat. 



Az ablakok kis, vaksi fénnyel égnek, 

Öreg parasztok néznek így az éjbe 

És lecsukódnak jó korán e fények 

S virraszt tovább az udvar jegenyéje. 



Mint régi csősz, dúdolgat egymagában 

S a csillagokba nyújtózik didergőn, 

Alatta boldogabb a tyúkok álma 

S ha elszundít, hát ő is egy az erdőn. 



Az országút elindul bandukolva 

Az éjszakában, tornyokat keresve, 

Fáradt utast és aranypénzt a porba 

S egyszer csak eltűnik a végtelenbe. 

