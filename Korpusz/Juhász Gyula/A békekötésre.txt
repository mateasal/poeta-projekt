


Magyar Tiborc, világ árvája, pórja, 

Nézz sírva és kacagva a nagyokra, 

Kik becstelen kötéssel hámba fognak, 

Hogy tested, lelked add el a pokolnak! 



De azután töröld le könnyedet 

És kacagásod jobb időkre tedd, 

Úgy állj eléjük, mint a végitélet 

Bús angyala, ki e világba tévedt: 



- Urak, világnak gőgös urai, 

Nem gyásznak napja nékem e mai, 

Emlék, remény lelkemben úgy remeg, 

Mint villámos viharban az egek! 



Kardom letettem, várok, dacolok, 

Az Isten él és a vén föld forog, 

Mene, Tekel, Fáresz: fölírva van 

Bitang hódítók palotáiban. 



Már reng a föld, már villámlik az ég, 

Lesz itt ítélet, harag napja még 

S világok romján, tűnt gazok felett 

Én még hozsánnát énekelhetek! 



Hozsánnát néked Istenem, te nagy, 

Szabadság, aki lelkem lelke vagy 

S magyarként és emberként - Üdv Neked! - 

Élem tovább az örök életet! 

