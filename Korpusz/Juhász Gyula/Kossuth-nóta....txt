


A lóca végén, óbor mellett, 

Nagy, barna legény énekelget, 

Egy szál cigány ugyan cifrázza, 

Ujjong, zokog az ő nótája. 



Az ő nótája az a nóta, 

Mely egyre járja még azóta, 

Hogy magyar álmok visszaszállnak 

Tavaszába egy szebb világnak. 



A gyertya fogy, tüzel az óbor, 

Elég is volna már a jóból, 

De a legény büszkén, merengve 

Bámul egy álomregimentre! 



Más nóták jöttek, hej, azóta, 

Hogy megszületett az a nóta, 

De rendületlenül, kevélyen, 

Nem tudsz felőlük, jó legényem. 



... Mint hogyha magyar fajtám lelke, 

Ujjongna, sírna, énekelne. 

Árva legény, szép, konok bánat, 

Ó be szeretlek, be sajnállak! 

