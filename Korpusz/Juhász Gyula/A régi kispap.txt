


Ki álltam egykor oltárod derengő 

Kora reggeli fényében s a tömjént 

Égettem szent neved dicséretére 

És földre hulltam hófehér-pirosban 

A csengetyű szavára és szívemben 

Éreztem testedet repesni, Krisztus, 

Bocsáss meg, hogy az élet messze sodrott, 

Örvénybe és tengerre és hinárra, 

Én mindig, mindenütt sírván reád 

Gondoltam, téged hívtalak, neked 

Gyújtottam énekek és bánatok 

Mécsét és hófehér ruhámra hulló 

Minden sarat és szitkot letöröltem 

S a legmélyebb örvény mélyén, halálom 

Száz éjjelén és gyönyörömnek ágyán 

Feléd rebegtem egy múló fohászt, 

Egy örök sóhajt és a régi kispap 

Ma új hitében, hitvalló keményen 

Azt hirdeti, mint evangélium: 

Hogy szent az élet és jóság az Isten 

S elmúlnak föld és ég, de az Ige, 

A Szeretet marad s győz. Ámen, Ámen. 

