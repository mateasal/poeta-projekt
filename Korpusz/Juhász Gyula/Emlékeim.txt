


Emlékeim oly messziről üzennek, 

Mint a halál és mint a végtelenség. 

Melegszem síri lángjánál tüzeknek, 

Mikkel felém csillognak régi estvék. 



És látom tiszta mosolyát szüzeknek, 

Kiknek halottas ágyát most vetették, 

Szememben elhunyt csillagok tüzelnek 

S magam vagyok magamnak boldog emlék. 



És érzem bár, hogy nemsokára elmék 

És vége lesz e síri ünnepeknek, 

Lelkemben nyári hárfák ünnepelnek. 



S úgy nézem én a téli naplementét, 

Mint víg majális végét néma gyermek, 

Ki legelőször súgja, hogy szeretlek. 

