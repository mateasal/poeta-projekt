


Ó mennyi olcsó, hitvány és hazug 

Komédiás tolong a fórumon ma, 

Fölöttük a Művészet égi tornya 

S alatta szennyes vásár zaja zug. 



Be sok ripacs álcázza most magát 

Hős hódítónak és híres művésznek, 

Nérók ezek, hóhérok és pecérek, 

Rossz histriók, kik megcsalják a mát! 



De vannak és köztük te s jönni fognak, 

Kik karneválján a mohó Molochnak 

Nem ropnak táncot, mert szívük szelid 



S erős hitével a csillagra néznek, 

Mely az örök és az igaz Művészet 

Fényével beragyogja híveit! 

