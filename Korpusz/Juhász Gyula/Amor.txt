


Anna, szépséged hív oltározója, 

Anna, szived reménytelen hívője, 

Ma újra áldozom, ó édes ostya, 

Kiben keservek mérge él beszőve. 



Oltáraid előtt áll ifjúságom 

És végzetem: tekints ez áldozatra, 

Ó Anna, vértanúk végére vágyom 

És üdvözít a vergődés malasztja. 



Minden versemnek ünneplő palástját 

Magamra öltvén, aranyos selyemben 

Tört szemeim az üdvöt nyílni látják 



S könnyek áldott borát áhítja lelkem, 

Szép istennőm, ki híved nem szeretted. 

S én bús papod, ki nem hisz már tebenned. 

