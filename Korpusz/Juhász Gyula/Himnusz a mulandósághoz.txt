


Alázatos szolgád vagyok neked, 

Ki nem hajtottam térdet és fejet 

A föld hatalmas dúsai előtt, 

De ünnepellek téged, bús erőt! 



Itt minden változó a nap alatt. 

Szalad az év, suhan a pillanat, 

Világok vesznek, népek rendje hull, 

Te állsz és vársz ránk, örök, büszke úr! 



Sarló alá te hajtod a kalászt 

És zöld palástból lesz sárgult palást 

És piros hősből lesz fehér halott, 

Fényből homály, mivel te akarod! 



Mulandóság, te dalt teremsz nekem, 

Hogy tallózhassak eltűnt éveken, 

Halott rózsákon, hervadt vágyakon, 

Egy elvesztett édennel gazdagon. 

