


Az életem országút, néma út, 

Mely messze, messze szakadékba fut 

És rajta sár és rajta téli fák 

És távol, távol egy csillagvilág. 



Az életem mély kút s én nézem őt 

S szédülve állok a holt víz előtt 

És távol, távol csillag csillog ott, 

Egyetlen fény, a mélységbe lopott. 



Az életem, magányos életem 

Nem is enyém tán s mégis szép nekem, 

Mélázva nézem s mint kitett gyerek 

A messze csillagfényre figyelek. 

