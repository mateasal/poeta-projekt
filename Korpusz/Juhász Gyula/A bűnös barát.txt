


A szöges örveket hiába hordom, 

A vér zajog a szöges örv alatt. 

Parázs a párnám, égő szén a combom, 

Remegve vár egy távoli tavaszt. 



Hiába olvasom Kempist könyörgőn, 

Öl a betű. Szemem sorvadva lát 

Fiatal némbert templomi könyöklőn, 

Ki víg és büszke, finom és galád. 



Mikor hamut szórt a prior fejemre 

S a rekviemet rekedten rebegte, 

Sírtam, de én az életet sirattam 



S érzem, fölöttünk a vak, láthatatlan 

Erők kara kereng kegyetlenül 

S az örök múlás szele hegedül. 

