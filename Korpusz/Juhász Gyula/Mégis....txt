


E bánatot magammal hurcolom, 

Ez ódon poggyász ősi útitársam, 

Tartalma: szerelem és unalom 

És nem fáradok el az utazásban 

És rohan róna, rét, város, vadon 

És jönnek tájak, miket sohse láttam 

És emberek, új kéj, új borzalom 

És minden egy marad a változásban 

És poggyászomat el nem dobhatom 

És hurcolom gyönyörben és a gyászban. 

A szerelem jön és az unalom 

És mindenütt egy álmot küld az ágyam 

S hiába járnék villámszárnyamon 

A messze északon vagy indiákban, 

Valaki megvert egy gonosz napon, 

Valaki elment, hogy örökre várjam 

S hiába vár a ciprus és halom 

S az éktelen sötét az éjszakában, 

E bánatot magammal hurcolom 

Az életen s a végtelen halálban! 

