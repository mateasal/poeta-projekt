


A távol kastély rejtekében alszik, 

Nem látja más, csak csöndes csillagok, 

Hozzá a zaj mint boldog zene hallszik 

S a föld felé mint víg bolygó ragyog. 



Az út odáig tüskerózsa-ösvény, 

Az út odáig drótsövény, balog, 

Az út odáig véres, kusza örvény, 

Mely holtak, roncsok árján kavarog. 



A távol kastély küszöbén virág nyit, 

Égkék, tengerkék, illata csoda, 

De tövise bús szívünkbe nyilallik. 



Ó mégis, mégis álmunk odavágyik 

S ha lábunk, lelkünk elkopik is addig, 

Mi elmegyünk, mind elmegyünk oda! 

