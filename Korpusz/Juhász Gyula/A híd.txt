


Fekete bástyán, a végzeten túl, 

Trónol az Úr. 

Hozzá nem út a végtelen világ, 

Vívódás, álmok és litániák. 



Az erőssége meg nem vívható 

S nem látható 

S a bástya fokán vigyázni kiáll 

Rettentő gyémántpajzsul Szent Mihály. 



Az Úrral szemben minden semmiség, 

Jóság, misék, 

De fia irgalmas, Ember Fia, 

És anyja földi asszony, Mária! 



Fekete bástyán a végzeten túl 

Rózsa virul 

És által a végtelen tengeren 

Vigyáz reánk az örök szerelem! 

