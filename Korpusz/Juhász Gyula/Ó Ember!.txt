


Az Embert én sajnálva szeretem, 

A gyűlölet nem borom, kenyerem. 



Mert jó az Ember, csak a sors gonosz, 

Az bujtogat, sebez és ostoroz. 



Mert szent az Ember, nagyra született, 

Hogy lássa, élje e mély életet, 



Mely fönséges csuda, dicső titok 

És áldottak a bitók és sirok, 



Mert szent a szenvedés, szent a halál 

S a hantok ormán nincs vég, nincs határ. 



Rögtúró férgek, fényes csillagok, 

Egy végre vannak: kicsinyek, nagyok. 



Ó Ember, búsan, alázatosan 

Nézd, lásd, az örök küllő mint rohan, 



Az örök törvény mint áll és itél, 

Rongy gőgöd, dühöd, átkod itt mit ér? 

