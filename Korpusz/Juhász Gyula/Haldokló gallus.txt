


Trebia táján, idegen határon 

Piros sebekkel meg kell halnia, 

Túl ködökön, túl hegyen és homályon 

Árván virraszt réztülkös Gallia. 



Ő folyó vérrel és fogyó sóhajjal 

Fekszik a fűnek fázós szőnyegén, 

Bíbor sebére bíbort sző a hajnal. 

Oly hűs a hajnal, oly bántó e fény! 



Reá az Orkusz bús portái várnak, 

Homályos, csöndes, alvó csarnokok, 

Pádusz vize rejtelmesen zokog. 



Már nyílt szemére szállnak örök árnyak 

S ő búcsuzón keresi még a rétet, 

Hol primula veris virága ébred! 

