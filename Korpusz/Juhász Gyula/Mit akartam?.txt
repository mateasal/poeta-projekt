


Kifelé ballag már a vén diák 

Az életből és a melódiák 

Gyéren zendülnek ajkán s csendesen, 

De azért még pár nóta megterem. 



De azért én panasszal nem vagyok, 

Az Isten napja néha rám ragyog, 

A csillagok a régi szelidek 

S hozzám hajolnak lassan a szivek. 



Mást nem akartam, Isten a tanúm, 

Elhallgat immár a vád és a gúny, 

Mivel az értetlenség illetett, 

Mert úgy szerettem a szegényeket. 



Magyar szegénység hű költője, én, 

Kitartok véled, régi jó remény, 

Hogy a jövendő csak nekünk terem 

S hogy e jövőt építi énekem! 



Magyar szegénység: véget ér e tél, 

Lesz még itt szőlő és lesz lágy kenyér, 

Az igazság lesz úr e föld felett 

És az se fáj, hogy én már nem leszek! 

