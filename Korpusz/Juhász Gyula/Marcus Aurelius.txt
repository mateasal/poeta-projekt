


E szőke bús magyar víz hajlatánál, 

Hol én ma holdvilágnál messze nézek, 

Mélázott árván ama régi császár 

És meditált felőled, távol élet. 



Ő is magánya magasára lépve, 

Mint holdvilág a halk azúr tetőre, 

Úgy látta, hogy káprázat semmisége 

A tett, a vágy s az álom balga, dőre. 



Úgy látta ő is és a szíve mélyén, 

A hármas érc alatt, mint a pokolban 

A Vulkán pörölye, mely fájva dobban, 



Egy érzés vert és gondolá, miként én 

A szőke vízre, szőke holdra nézve: 

Az élet gyász és nem mersz halni mégse! 

