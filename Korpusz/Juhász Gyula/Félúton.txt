


Ti lelkek, akik fehér fényben égtek, 

Ti erőtől, ti szépségtől kevélyek, 

Jöjjön el már a ti országotok! 



Ne kelljen egyre gyáván vágyni, várni, 

A szürke szerdák hamujába' járni, 

És lesni, ami titkon háborog! 



Vasárnap lenne minden nap e tájon, 

Miénk az élet és az élet álom, 

Miénk, akik ma keresők vagyunk! 



... De így, szomorú lápok lángja pislog 

És temetőknek süppedt árka biztat, 

Haláltánc a mi legszebbik dalunk! 

