


A sziklabarlang hűvös rejtekében, 

Hol koponya, kereszt és könyv hever, 

( A könyvek könyve: biblia) az éjben 

Virraszt a jámbor s néz az égre fel. 



Az égen csillagok és a szívében 

Mély áhitat, körötte éj s magány. 

Oroszlán bőg a puszta messzeségben 

És földön, égen minden mély talány. 



S ő várja: mikor támad a kísértő, 

Ki a szívében szunnyad. Ő virraszt. 

És néha érzi: gyöngül a malaszt. 



És néha érzi: langy tavaszi szél jő 

Virágok hímporával terhesen 

S fölnéz Krisztusra a feszületen. 

