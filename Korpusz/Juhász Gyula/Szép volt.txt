


Lopott fények: én tőletek tanultam 

Szeretni a nagy, örök fényeket, 

Hazug napok ragyogták be az útam, 

De mégis fénytől voltam részeg 

És beteg. 



Lopott fény, áldott légy, ó szerelem, 

Mely egy hazug nő szőke haján égett, 

Mely sok sírást és dalt hozott nekem 

S tragédiát, melyen kacag, aki 

Nem ért meg. 



Lopott fény, áldott légy, dicsőség, 

Mely ifjúságom távol havasán 

Csillogtál néha, mint hideg meddőség, 

Hiú fény, elvesztél és itt maradt 

A magány. 



Lopott fények, ó mégis áldva áldom 

A színpadi lámpák tört sugarát 

És melegszem sok izzó, régi lángon. 

Ó Anna, ó Hír, én két csalfa párom, 

Hadd gondolok mégis dalolva és 

Sírva rád! 

