


Bűvész hazája széles e világ, 

Ezért kelendő a komédiád, 

Mert léha tréfa és mihaszna játék 

Bomlott idegnek mindenütt ajándék. 



Nem irigyellek. Csak robogj te gyorsan 

Reklámbatáron, boldog autóban, 

Én az utadból bizton félreállok 

S gyalog megyek bár, mégis égbe szállok. 



Amit elértél, arra sohse vágyom, 

Inkább heverjek a smaragd gyepágyon, 

Mint tövisein tűnő sikereknek, 

Melyekről hírek és pletykák brekegnek. 



Ó mit tudod te, hogy mi sír titokban 

A jegenyékben és az alkonyokban, 

A hegedűkben és a tört szivekben 

S mi készülődik egy új fergetegben? 



Ó mit tudod te, embernek, magyarnak 

Mi fáj ma mélyen és a szent viharnak 

Mit rejt a méhe, mely egünkre jön még 

S veszett világot vígan összedönt még? 



Én e viharnak húrját hangolom már 

S hiszem, hogy boldog himnusz lesz a zsoltár, 

Mely most Babilon baljós vize mellett 

Magányosan az Istennek felelget! 

