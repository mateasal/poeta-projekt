


...És minden alkony opálosan éled 

És minden hajnal szőkén rámkacag 

És mindig forrnak vágyak és nyarak, 

Be csodás vagy, csókok szülötte, élet! 



És mindig küldesz új bánatokat 

És új reményt is, ami dalra méltó 

És szemeket, amelyek, mint a mély tó, 

Balzsamot adnak nékem s titkokat. 



És nem fáradok el téged szeretni 

S téged gyűlölni, lázas csoda, élet, 

Naponta vággyal járulok elébed 



S bár mindig közelebb a szürke semmi, 

Te egyre szépülsz, mélyülsz s én szegény, 

Úgy érzem, gazdag voltam benned én. 

