


Künn a világ van. Künn van az idő, 

Künn van a tér. Itt örökkévalóság, 

A mi életünk örök, rémitő, 

A mi rózsáink a mennyei rózsák, 

A mi szívünkön az Isten szeme, 

A mi életünk az Isten kezében, 

A mi zenénk a mennyei zene, 

A mi országunk fönn az örök égben! 

Künn a világ van. A világ szabad, 

A világ tűnő, a világ az élet. 

Mi vagyunk, ó jaj, a bús madarak, 

Kik az örök ég eresze alatt 

Várjuk, mikor zeng és mikor szakad 

Szegény, szegény szívünkre ama nagy, 

Amaz utolsó és örök itélet! 



Ne nézzetek a múló asszonyokra! 

Örökké ég az Úrnak csipkebokra 

És Dávid elefántcsonttornya vár ránk, 

Ha majd hideg lesz könnyes, földi párnánk. 

Az égi rózsa nyílik számotokra: 

Ne nézzetek a földi asszonyokra. 

Titkos értelmű rózsa a mi rózsánk 

És hervadó kert mind, ami valóság 

És a világ minden virága elfagy 

És a vígság minden világa elhagy 

És egy virág örök virág: a jóság. 

Titkos értelmű rózsa a mi rózsánk! 

