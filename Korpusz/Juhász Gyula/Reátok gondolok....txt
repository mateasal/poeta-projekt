


Ha szeptember derűje 

Ragyog az égi boltról 

Ez elhagyott vidékre 

S az ősz szelíd kezekkel 

Illeszti koszorúját 

A napfényes határra: 

Testvéreim, ti hősök, 

Ti vérzők és tusázók, 

Kedves, dicső fiúk mind, 

Meleg, fájó gyönyörrel 

Reátok gondolok! 



Ha a borús mennyország 

Fázós esője hull, hull 

S a haragos egeknek 

Sötét felhője villan 

S az elmúlás fuvalma 

Meglengeti a lombot 

És hull az őszi pompa 

Rozsdás halott szinével 

A hervadó avarra, 

Testvéreim, ti drága, 

Ti áldott vértanúi 

Egy boldog, víg jövőnek, 

Könnyes, meleg sóhajjal 

Reátok gondolok! 

