


Robinson szigetén, magányom szigetén 

Az alkonyatba nézek. 

A tenger csöndes és örök, mint a remény, 

Nincsenek most ködök s hajótörések. 



Magányom szigetén, vágyaim szigetén 

Mindig hajóra várok, 

Fehér kendőt terít lelkemre a remény, 

Be bánatosak a tengeri csalódások! 



Vágyaim szigetén, árvaság szigetén 

Papírhajót csinálok. 

Menj, vigyen a vágy, az éjszaka, a remény 

És oltalmazzanak a szomorú, nagy Plejádok! 



Árvaság szigetén, halálom szigetén 

Ez a hajó a minden; 

Talán hozzátalál, talán mégis elér, 

Talán mégis szeret engem egy régi isten! 

