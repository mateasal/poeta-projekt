


Egy világvégi házban 

Világszép lány lakott, 

Világ végére néztek 

Ott mind az ablakok. 

Nem járt előtte senki, 

Nem látott senkit ő, 

Az Óperencián túl 

Megállt a vén idő. 

A világszép lány nézte 

A csillagos eget, 

Tavasz táján szívében 

Valami reszketett. 

Hajába rózsát tűzött, 

Valakit várt nagyon, 

De csak a csillag nézett 

Be a kis ablakon. 

S a csillag oly közömbös, 

Hideg és halovány. 

S hiába várt örökké 

A világszép leány... 

