


A barna rögnek megcsapott szaga. 

Tavaszmámortól ittasult fejemmel 

Ölére omlok párás, kora reggel 

És álom nélkül lel az éjszaka. 



A pattogó rügyek víg ritmusára 

Lelkem szokatlan dallal válaszol 

S míg csírák bújnak ki a föld alól, 

Új vágyakat hajt szívem is, az árva. 



Ó lusta, barna humus, te szabad! 

Az ember rab csak a magyar ég alatt, 

Bús rabja rögnek, rabja bús homálynak 



S ha testünk árnytól, gyásztól holtrafárad, 

Beléd búvunk, mint jövendő csirái, 

Az égnek, rögnek új nászára várni! 

