


Nincs Semmi és nincs: Minden, 

Csak az én szívem van és volt, 

Az én nagy, véres, mámoros Szivem, 

E szent, e félholt! 



Nincsen Öröm és nincsen Szerelem, 

Nincsen Vigasz és nincsen Pénz, 

Csak én mindenem és én semmim, 

Csak én Szivem, te élsz! 



Te vagy e Világ Közepe, 

Körötted forognak balogul 

A bús csillagok s e beteg Föld, 

Borúdra mind borul! 



Szívem, előtted térdre esem 

S dalolom a legszebb zsolozsmámat, 

Tiéd a Világ, a Szépség, a Bűn 

S Kincseim Kincse: a Bánat! 

