


Az Iza partján 

Kószáltam sokat, 

Idézgettem nagy, 

Régi álmokat. 

A legnagyobb, kit 

Magyar rög adott, 

Kinek a legszebb 

Dallam adatott, 

Arany járt árván 

E tájon szegény, 

Bús magyar sorsa 

Zord kikeletén. 

S ahogy méláztam 

Nyomát kutatón, 

Ímé fölbukkant 

Egy vízimalom. 

Vízimalomról 

Ő is énekelt 

A tölgyek alatt, 

Mikor este lett... 

Suhan az idő, 

Vár ránk egy halom, 

Forog -e még Iza partján 

A vízimalom? 

