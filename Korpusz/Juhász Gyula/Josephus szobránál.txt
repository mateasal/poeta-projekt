


Fönségesen, mégis jóságosan 

Ül érclován cézár a Burg mögött, 

Mint hű Titusz, mint bölcs Mark Aurél. 

A déli nap is mosolyog fölötte, 

Bár birodalma napja már lement. 

Az emberek tolonganak a téren, 

A nagy szobor tövén kis emberek, 

De élők és az élet hatalom, 

Az ország és a dicsőség az élet. 



Egy kapu aljában sápadt, sovány, 

Síránkozó koldúsanyóka gunnyaszt, 

Köhögő kislányt tart a karjain 

És várja fáradtan az alamizsnát, 

Mintha a déli nap is elborulna 

Egy pillanatra, hogy rájuk tekintek. 

Ó boldogító cézár, Josephus, 

Ki népeket váltottál volna meg, 

Lám, ércben tündöklő formád előtt 

Még mindig ott virraszt a nyomorúság, 

Hiába tárja karjait feléd, 

Hiába intesz néki érckezeddel 

Fönségesen, mégis jóságosan, 

Már minden tartományod elveszett, 

De a szegénység él s uralkodik még! 

