


Ezek szép, csöndes, egyszerű napok, 

A Tisza nyári éjjel kanyarog 

Ily unalmasan, nagy esők után 

Füzek közt, ha a hold nézi csupán. 



Ezek szép, csöndes, egyszerű napok, 

A boldogságos esték olyanok, 

Mint elnyújtózó nyárfák árnyai, 

Mint jó emberek szelíd álmai. 



Ezek szép, csöndes, egyszerű napok, 

Ilyenkor félénken kopogtatok 

A holnapok homályos ablakán, 

Ott benn milyen sors árnya les ma rám? 



Ó mert szép, csöndes, egyszerű napok, 

Én nagyon fázós és fáradt vagyok. 

S szívem kiállt kínoktól úgy dobog, 

Mint rémlátók, ha messze szél kopog. 

