


Egy idegen jön néha Budapestre 

És elhalad a paloták alatt, 

Melyekben nincsen Isten, ige, eszme, 

Csak kéj, csak kín, csak pompa és salak. 

Az idegent nem ismerik a város 

Hivalkodói, rangja, bankja nincs, 

Nem ért csúszáshoz és kapaszkodáshoz, 

Mégis övé e tájon mind a kincs. 



Jöttét nem jelzi reklám és staféta, 

Csak néhány ének, mély bú, szent öröm, 

És ismerőse mindenik planéta 

A végtelen, örök csillagkörön. 

Megsímogatja őt a szél s verőfény 

És a galambok kedves húgai, 

Magyarság nászán mindig ő a vőfély, 

Torán zokognak az ő dalai. 



Egy idegen jön néha Budapestre, 

De néked, nép, föld édes hű fiad 

S hogy átoson e városon a lelke, 

A mélyben, éjben holmi zaj riad: 

Az ősi föld reng tarka váz alatt tán, 

Az ősi lélek érzi rokonát 

S egy új tavasznak borzongása búg már 

A magyar lelken, magyar tájon át. 

