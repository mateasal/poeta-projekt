


Már fáj nekem a szépség. Belefáradt 

Borús lelkem a ragyogó világba. 

Idegesít a harsány tüzű tájak, 

Szerelmi lázak kába muzsikája. 



Elég volt ez a bűvölet. A szépség 

Beteggé tette szívemet nagyon. 

Jőjj tompa kín, kopár bú, lomha kétség, 

Világokat felhőző unalom! 



Magányos szenvedésem odújába, 

Mint sebzett medve, behúzom magam 

S tavaszig ott maradok hangtalan. 



A szép szó pusztába kiált hiába, 

Károg a varjú, vijjog a vihar: 

Betakarózom vad dalaival 

