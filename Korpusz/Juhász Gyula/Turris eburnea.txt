


Elefántcsonttorony, Művészet, 

Én is boldog rabod vagyok. 

Ha kitagad, kiver az élet, 

Fehér tetőd felém ragyog 

Elefántcsonttorony, Művészet. 



Örök hajlék, be jó tebenned, 

Örök szökőkutad csobog. 

Lemossuk ott a földi szennyet, 

Mi álmodók, mi alkotók. 

Örök hajlék, be jó tebenned! 



S be fáj leszállani közétek 

Gondok, napok, élet, halál, 

Rossz emberek, bús hangyavár, 

Hol sár a hó, a szépség vétek, 

Rossz emberek, bús hangyavár, 

Be fáj leszállani közétek! 

