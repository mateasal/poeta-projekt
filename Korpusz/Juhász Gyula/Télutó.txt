


Még benn ülünk. A kandalló varázsa 

Melengeti a fázós bánatot, 

Bovarynét olvassuk egyre-másra, 

Künn zajlanak a víg vadászatok. 



Valahol Pesten, messze, operába 

Puccini zeng ma s éber vonatok 

Robognak át a gyémánt éjszakába. 

Én itt vagyok és én itt maradok. 



Emlékek szőnyegén rajzolgatok 

S mint levendula, meghitt, régi bánat 

Belengi csöndes, idegen szobámat 



S míg künn a köd száll és végsőt havaz, 

Szívemben Anna fénye fölragyog 

S vígan kinyit a tavalyi tavasz. 

