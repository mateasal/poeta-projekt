


Leáldozó nap bíborában 

Fürdik a Kaukázus orma, 

Nyugaton rózsás felhők fátyla 

Hull a fölkélő csillagokra. 

Susog, suttog az alvó tenger, 

Szerelmesét szólítja lágyan, 

Megreszket a virágok kelyhe 

Szűzi, titkos szerelmi lázban. 



S a bíboros hegy meredélyén 

A rózsafelhők lágy ködében 

Prometheus, titánok atyja 

Kesereg egymagán, sötéten. 

Fölkél a hold. Csókját lehinti 

Az alvó tenger fölszinére 

S e csók nyomán kikél a vízből 

Az óceán ezer tündére. 



Sörényes Neptun szép szülötti, 

Az óceánidák dalolnak, 

Prometheust körüljajongva 

Hódolnak a nagy fájdalomnak! 

És könnyeiknek gyöngyfüzérét 

Elszórják a habtáncba búsan, 

A sápadt hold felhőbe búvik, 

És sírdogál az ég borúsan! 



A végtelen gyász hallatára 

A szirtek keselyűje ébred 

És éktelen nagy vijjogása 

Betölti félsszel a vidéket. 

És szilaj, biztos szárnycsapással 

A Kaukázus felé tartva, 

Lecsap a csúcsra s a titánnak 

Szívébe vág rettentő karma! 



Prometheus, míg mély sebéből 

Mint szökkenő ár, hull a vére, 

Szomjas gyönyörrel hallgat egyre 

A tündérlányok énekére! 

