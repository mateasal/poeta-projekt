


Egy autón porzunk el szédülettel 

Az álmából riadt falun keresztül. 

Libák gágognak ránk a pocsolyából 

S öreg apók pipálnak az ereszrül. 



Még integet a faluvégi nyárfa, 

Még leng a pornak szürke keszkenője, 

Még utolér a konduló harangszó, 

De mi törünk már vágtatón előre. 



Faluból jött a lelkem s most csodálja 

E nagy világot, mely teljes csodákkal, 

Magas tetőkkel, karcsú asszonyokkal, 

Kék zubbonyokkal, távol kék virággal. 



Új szédületek autója, lelkem, 

A végtelenben semmibe viharzó, 

Magányos órán néha hívogat még 

Egy rég elzengett, falusi harangszó... 

