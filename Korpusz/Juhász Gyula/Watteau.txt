


Hol Párizs ujjongó szimfóniája 

Zöldes fák árnyán halkká finomul, 

Hol szökőkút csacsogja vidorul, 

Mily szép a nyírt park alkonyati bája: 



Ott áll a szobra fehér csöndesen, 

Watteau, a törpe ember ott mereng el 

Kacér Párizs egén nagy nyílt szemekkel, 

Mosolygón, némán és negédesen. 



Alant egy asszony, tán maga a Szépség, 

Ajkán rajongás márványmosolya, 

Fehér rózsákat nyújt felé fehéren. 



Watteau! A szerelem szomorú kéjét 

Nem élvezé e törpe gnóm soha 

S most csókokat hall minden csöndes éjen! 

