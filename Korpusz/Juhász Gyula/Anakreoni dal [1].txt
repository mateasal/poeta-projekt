


A színes éjszakában 

Robognak a batárok 

És bennük buta bárók 

A színes éjszakában. 



Nekem is volna jussom 

Batárok mélyin ülni, 

Csókolni és örülni 

Nekem is volna jussom. 



Illatos kis szalonban 

Folyik a bor, a tréfa, 

Csók csattan néha-néha, 

Illatos kis szalonban. 



Nekem is volna jussom 

Az Életet ölelni! 

Az Életet ölelni 

Nekem is volna jussom! 



Ti néma, béna nóták, 

Miért, kiért dalolni, 

Epitáfiumok ti, 

Ti néma, béna nóták! 



Nekem ne volna jussom, 

Az Élet igricének, 

Ti jámborok, ti vének, 

Hogy éljek, éljek, éljek, 

Nekem ne volna jussom? 

