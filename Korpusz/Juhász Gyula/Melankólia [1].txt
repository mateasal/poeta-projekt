


A kicsiny élet mégis szép nagyon 

És akad néha egy kis jó napom. 

Egy szivar, melynek szőke füstje fölszáll 

Az őszi égbe, mint a bús ökörnyál. 



Egy csésze tea, melynek mámorában 

Úgy nézek szét az álmos kis szobában, 

Mint a nagy császár a kis szigeten, 

Őszirózsával árvult szívemen. 



Egy szép levél, melyet a távol élet 

Ideküld vígan. Benne egy idézet. 

( Ezerkilencszáznyolc! Oly ifjú voltam 

S Annának új rímekben udvaroltam !) 



Egy régi arckép. Rajta szép ajánlás 

Egy színésznőtől. Meddő éjszakázás 

És vágy és bánat könnye, csókja rajta. 

Becézgetem, mint bús babát a dajka. 

