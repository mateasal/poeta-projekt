


Ezen a fáradt délutánon 

A koravén ősz bandukolt át 

A vasárnapi pesti utcán, 

Mely kongott a nagy unalomtól. 

Egy kopár bérház kapujában 

Ki itt belépsz, hagyj föl reménnyel! 

Egy vén anyóka ült a padkán 

Kísértetes magányosan 

És végtelen egykedvűséggel. 

Benéztem szürke két szemébe, 

Mint a kutakba néz az ember 

S úgy éreztem, hogy e szemek 

Nem láttak soha, soha napfényt, 

Nem láttak soha, soha kertet, 

Nem láttak soha, soha májust 

S üres és dermedt tükreikben 

Az élet szörnyű semmisége 

Úgy tükrözik, mint ólmos égnek 

Siralmas őszi rongyai 

A halott Brügge csatornáiban. 

