


Lángolni jöttem én közétek, 

Ti fázós lelkű emberek. 

S míg öntüzem lassan eléget, 

Elérem az örök telet! 



Olvasztgatom a többieknek 

Kérges szívéről a fagyot, 

De szürke lelkek szürkesége 

Megvesz és majdnem megfagyok! 



Szerelmem tűzhányó hevével 

Szórom a gyűlölet kövét, 

Ó mert vakító lánggal égtem, 

Azért vagyok most oly sötét! 



Mint fáradt meteor, csavargom, 

Termékenységet keresőn, 

Vad vággyal hullok a kopárra, 

Új életet esengve hőn! 



Hiába itt minden melegség, 

Kevés az örök tavasz itt, 

Hogy jégszívekből, kőszívekből 

Fakassza tündérálmait. 



Úgy járok én e zord tömegben, 

Mint napsugár a sarkokon, 

Pólusain tenger közönynek 

A fényt büszkén ragyogtatom: 



Balvégzetem vak éjjelébe 

Szívem ezer sugára száll; 

Lobogjon lelkem, ha kilobban, 

Legyen a vége: tűzhalál! 

