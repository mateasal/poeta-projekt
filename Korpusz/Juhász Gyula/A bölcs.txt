


Nyugalmas, tiszta szemmel nézni mindig 

A háborgó és mulandó világot, 

Az örök törvényt betartani sírig, 

Spinóza, ez volt a te hivatásod. 



Boldog bölcs, kinek állandó szerelme 

A gondolat, kiben ott él az Isten, 

Téged nem rendített jó, bal szerencse, 

Te tudtad, hogy a vándorutad itt lenn 



Örök körökbe tart és mint a gyémánt 

A porban, egyszer fölragyog a lélek 

És kiszabadul majd a gondolat. 



Boldog bölcs, eltűnődve nézek én rád, 

Ki úgy díszítéd föl magányodat, 

Hogy gazdagabb volt, mint ott künn az élet. 

