


Pogány leány, én már fáradt vagyok, 

Elbágyasztott az út, míg ide értem; 

Rekedtté tettek a szilaj dalok! 



Nagy út volt. Ismeretlen pusztán által, 

A dalok bujapompás erdejébe, 

Ujjongó daccal, dacos ujjongással! 



Nagy út volt. Mennyi kósza nyíl süvöltött, 

Szívemnek jött mind! Meztelen szívemnek! 

De megvédett az ifjúság, az ördög! 



Be elfáradtam! A nagy álmodó már 

Aludni menne, álmodozni térne. 

Csituljon el a vád, a dal, a zsoltár! 



Be elfáradtam! Szürke, kis szemekből, 

Ó mennyi gyanú, ármány villogott rám. 

Be féltem én, be féltem én ezektől! 



Mert látod ó pogány leány, nekem 

A szemeimben tilos tüzek égnek: 

Az élethez nagy, bűnös szerelem 



És semmi macskaláng vagy kutyaérdek. 

Hiába, áruló az én szemem, 

De, gondoltam, tűzrózsás mámorokban, 

Nagy látásokban majd elégetem! 

