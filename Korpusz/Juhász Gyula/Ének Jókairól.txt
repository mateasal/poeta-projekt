


Nem mondok én ódát dicséretedre, 

Mint a magyar költészet nagyjai, 

Furulyaszó az én versem, merengve 

És andalogva hódol, Jókai! 

A régi gyermek hálás szíve áldoz 

Mesemondó, nagy gyermekünk, neked, 

Ki földeríted a magyar családot, 

Ha sorsunk egén beesteledett. 



Száz éve jöttél, vigasznak, csodának 

És dicsőségnek, Komárom fia, 

E kis hazának és a nagy világnak 

Száz könyved egy új magyar biblia. 

Mindig meséltél, hogy a bús valóság, 

A földi rabság tűrhető legyen, 

Hogy a szegény magyarság méla sorsát 

Feledje, rajtad csüggve szüntelen. 



Magyar nábobja új ezeregyéjnek, 

Gazdag szegénység jóltevője te, 

Mit adjak néked, ki az örök élet 

Mennyországából tekintsz ide le? 

Egyik szemed sír, nézve nyomorunkat, 

Másik nevet, mert a jövőbe lát, 

Mikor majd második Árpádod újra 

Visszafoglalja az egész hazát! 



E szép csarnokban láttalak először 

Arany-kék szeptemberben, délelőtt, 

A százéves Kossuthról szólt merengő 

Harangszavad és föligézted őt. 



Az örök ifjúság kék nefelejcse 

Virult szemedben szelíd megadón, 

Éreztem, hogy e büszke, nagy teremben 

Tied az ország és a hatalom! 

Most én idézlek tiszamenti tájak 

Pásztorsípjával és ünnepeden 

Szeged babérját, a nevedet áldva 

Királyi trónod arany zsámolyára 

Könnyes szavakból fonva, leteszem. 

