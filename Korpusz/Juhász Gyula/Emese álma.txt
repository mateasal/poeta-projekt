


Ázsiai sátor mélyén, 

Ázsiai éjek éjén, 

Hulló csillag fénye mellett 

Álmodott Don vize mellett. 



Szépanyánk volt, sorsok anyja, 

Álmodott föl-fölriadva, 

Megborzongott babonázva, 

Ázsiai éjszakába. 



Szíve táján a jövendő, 

Lelke mélyén ősi erdő, 

Napnyugatra terjedendő, 

Melynek méhe sohse meddő. 



Álmodott és látta kéjjel, 

Ágyékából messze, széjjel 

Hódító folyam dagadva 

Mint rohan borús Nyugatra. 



Népek útján büszke haddal 

Söpri gátját diadallal, 

És föléje vén turulnak 

Védő szárnyai borulnak. 



És az álom egyre mélyebb, 

Mélyebb, szörnyebb és sötétebb, 

Ősi folyam vérrel árad 

S égig nyúlnak szolgagátak! 



Álom, álom, terhes álom, 

Messze ázsiai tájon, 

Mikor érsz már boldog véget 

Anyaálma Emesének? 

