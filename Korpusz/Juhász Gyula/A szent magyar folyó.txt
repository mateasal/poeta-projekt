


A magyar nap vígan süt az égen, 

Csöndes álom szunnyad a vidéken. 

Nyári áldás a boldog határban, 

Tisza vize folydogál magában, 

Tiszavirág kedve pillangója, 

Ez a Tisza örömünk folyója. 



Néha duhaj, fájó kedve támad, 

Fölveti a mély, keserű bánat, 

Ősi bú ez: féktelen és szittya, 

Szíve vérét amely fölszakítja 

S árvaságát világgá dalolja, 

Ez a Tisza bánatunk folyója. 



Szép a Rajna, Loreley folyója, 

Német nagyság hű oltalmazója, 

Szép a Szajna, Párizs tükrözője, 

Méla Volga orosz bú szülője, 

De míg bennünk lélek él és nóta, 

Tisza lesz a magyarok folyója. 



Ballagdáló, mint a magyar ember, 

Aki nézi csöndes szerelemmel, 

Örök áldást áraszt szerteszéjjel, 

Ó de néha bilincseket tépdel 

S úgy zúg, mint a forradalmi nóta, 

Ez a Tisza Petőfi folyója! 



Termő nyáron elmereng a tájon, 

Körülnéz a kis magyar világon. 

Harmonika szól fölötte halkan 

Árvaságos, öreg magyar dallam. 

Félig sírva, félig mosolyogva, 

Ez a Tisza Tömörkény folyója. 



Sziget táján oroszokra gondol, 

Szerencs mellett kuruckodva tombol, 

Szeged néki fájó, komoly emlék, 

Zentán zengi magyarok győzelmét. 

S déli végén hattyúként dalolva 

Révbe hal a magyarok folyója. 

