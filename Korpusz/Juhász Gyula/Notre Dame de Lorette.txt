


Hurrá! A győzelem mienk, 

Szép nap ragyog ma ránk, 

Mondották a domb tetején 

A hős német katonák. 



A domb tetején kápolna állt, 

De most már csupa szilánk. 

Ott lelték kéken, fehéren Őt, 

A lorettói Máriát! 



Karjai között repesett 

Vérző kicsi fia. 

- Áldd meg a fegyvereinket, ó, 

Asszonyunk, Mária! 



Mária, fájdalmas Anya, 

- Dicsértessék neve - 

Csak nézett szent szomorúan 

És semmit sem felele. 



- Gloire! A győzelem mienk, 

Ez a dicsőség hajnala! 

Ujjongta a domb tetején 

Száz francia katona. 



És ők is ott lelték szomorún 

Máriát a romok alatt. 

- Notre Dame - mondották neki - 

Áldd meg e nagy diadalt! 



És Mária, fájdalmas Anya 

Választ nekik sem adott. 

S másnap megint hős németek 

Tartják a magaslatot. 



A lorettói Notre Dame, 

Nem német, nem francia, 

Neki csak fáj, fáj, egyre fáj, 

Hogy vérzik drága fia. 

