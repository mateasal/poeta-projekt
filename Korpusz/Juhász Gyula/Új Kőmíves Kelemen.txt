


Magos Déva várát, 

Égretörő falat, 

Fölépítjük, jó legények, 

Ha törik, ha szakad! 



Ha a menny ránk roskad, 

Ha a föld megindul, 

Fölépítjük, jó legények, 

Merész álmainkbul! 



Ha kell, befalazzuk 

A vérünk, a testünk, 

Fölépítjük, jó legények, 

Bár itt lesz a vesztünk! 



Álljon és beszéljen 

Időtlen időkre, 

Fölépítjük, jó legények, 

Mához esztendőre! 



Ó de addig égjen 

Kezünkben a munka, 

Fölépítjük, jó legények, 

Fölépítjük újra! 

