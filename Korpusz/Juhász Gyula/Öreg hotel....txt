


Öreg hotel, vén, sárga ház 

A kurta utca sarkán, 

Száz emlékem benned tanyáz, 

Rozoga ház, nagy sárga ház 

És minden emlék halvány. 



És minden emlék szomorú, 

Didergős őszi esték, 

Kenyértelen, bús lomha dél, 

Fáradt inak, vánnyadt kedély, - 

Szürkéllő ódon emlék. 



Sárgálló őszi délután, 

Nagy tűzfalak magánya, 

Utolsó vers, végső garas, 

Elérhetetlen, bús, magas, 

Letört, nagyálmú pálya. 



Revolver, őszi borulás, 

Kifáradt, barna árnyak, 

Egy asszony, aki nem szeret, 

Egy éj, mikor már nem leszek, 

Tűnt arcok sírva várnak! 



Öreg hotel, vén sárga ház, 

Te vádas, árnyas emlék, 

Lelkem ma újra babonás, 

Öreg hotel, nagy sárga ház, 

Rám vár tűnt őszi estéd! 

