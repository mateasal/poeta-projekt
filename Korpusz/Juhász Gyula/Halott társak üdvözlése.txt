


A temetőkből indultam közétek, 

A temetőknek éneklője, én, 

Halottakat magasztal ez az ének, 

Kik halhatatlanok a hír egén: 

Az élők vígak, búsak, ifjak, vének, 

Emlék az egyik, a másik remény. 

Ők élnek harcokon, kudarcokon túl, 

Nekik örök harangok hangja kondul. 



Először téged hadd köszöntelek fel, 

Ki minden márciusi ünnepen 

Ódát teremtél a magyar berekben, 

Mint a tavasz, ki ibolyát terem. 

A zsarnok ellen harcoltál rímekkel 

S akartad, hogy a nép boldog legyen! 

Forró szívedre hull bár szürke sír, 

Lángod hevít még: Ábrányi Emil! 



Hogy az őskertben 

Mélázva jártam, 

Egy szelíd, csöndes 

Sírra találtam. 



Tücsökdaloknak 

Szunnyad itt lelke 

S kuruc-nótáknak 

Örök keserve. 



Magyar virág nő 

Hű szív porából, 

Itt álmodik már 

Endrődi Sándor! 



Egy harmadik sír havas orma 

A Kárpátokra gondol zordonan, 

Hol a szabadság bujdokolva 

Most a téli szélben rohan. 



Egy fáradt harcost rejt e sír ma, 

Mely mint a Tarpatak, dacos, 

Virrasztva néz bús álmainkra 

A bérclelkű Bartók Lajos! 



Tüzek költője, Kiss József, idézlek, 

Ki elindultál a csegei révnek 

Nagy jegenyéi alól és dalolva 

Bebotorkáltál a magyar Pantheonba. 



Ki színnek, fénynek szerelmese voltál 

És szomorú, szürke hamuba holtál, 

Megüzenem: a magyar tüzek égnek 

S lesz új dala még a régi dicsőségnek! 



Az egri földben eggyé vált a röggel 

Az áldott test, szívéből rózsa nyit 

És viola és rezeda és jácint, 

Mely csöndes egri csillagokba int. 



De csak a testét kell itten keresni, 

Melyet a hant édes puhán borit, 

A lelke ott él millió magyarban, 

Ki a szívébe zárta Gárdonyit! 



Egy új sírnál még meg kell állni hosszan: 

Magyar költők tolmácsa hallgat itt, 

Ki, mint viharban mély orgonaszólam, 

Lelkünkbe búgta jósok dalait, 

Ki szózatos ajkával a romokban, 

Az égbe tört fel, mint a szikla hit, 

A teremtés nagy Michel Angeloja 

Formálta nekünk Jászai Marit! 



A temetőkbe ünnepelni hív ma 

Valami boldog, bús, magyar varázs, 

Mert a jövőnek ott szunnyad ma titka, 

Mert sírok ormán lesz föltámadás! 

