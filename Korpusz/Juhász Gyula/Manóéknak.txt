


A nyár, amely ma bennetek lobog, 

Legyen derűs, virágos és gyümölcsös, 

Legyetek boldog és dús áldozók, 

Kik tudják: még vár a szüretelő ősz! 



És a tavaszra vígan nézzetek, 

Mint teraszról néz nászi pár a völgyre, 

E teraszról a gazdag végtelen 

Mosolyog rátok, áldást tündökölve. 



Most kéz a kézben, szív a szív fölött 

Indultok el az úton, messze, messze, 

Nászutasok a kéklő tengerekre, 



Mert remény kéklik égen és vizen 

S az októberi lágy, arany ködöt 

A vágy nyilazza át és zeng: Igen! 

