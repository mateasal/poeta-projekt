


Mikor elmentek, piros harci tűzben 

Égett az arcuk, lelkük csupa láng, 

Szívükben ifjúság, remény derűje, 

Mind magyarok, hívők és katonák. 

A riadó, ujjongó harsonák 

Dicsőség forró mezejére hívták 

Az izmos kart, az acélos erőt. 

A diadalt ők dalolva kivívták 

S a viadalban megrokkantak ők. 

Míg elfog fájó büszkeség, alázat, 

Tiszteljétek a rokkant katonákat. 



És volt közöttük a dalos seregben 

Művész, kinek a gesztus mindene, 

Ki végtelenbe lendít ihletetten 

Királyi szót és isteni zene 

Egy mozdulata, egy tekintete. 

S most karja csonka és nincsen szeme. 

Ó áldozat, oly nagy, mint régi szentek 

Víg vértanúi áldozása volt, 

Akik halálba menve énekeltek 

És mosolyogták az égő pokolt. 

Tiszteljétek a rokkant katonákat. 



Már leng a függöny, készek már a deszkák, 

A szín kitárul mindjárt, emberek. 

Ó szín. Harcszíntér volt tavaly ilyentájt, 

Hol ő szerepet játszott, remeket. 

A Kárpátok, a drága szent hegyek 

A halál és a győzelem igéit 

Zengték dörögve, hullt a vér, a hó. 

Ő jobbját hagyta ott és víg reményeit, 

De szíve él és szava szárnyaló. 

A karja csonka, lelke ép, erős. 

Tapsoljatok, e muzsika szívének, 

Művész szívének kedves ismerős. 

