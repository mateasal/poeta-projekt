


Tizennégy őszén árokban hevert, 

A háborúnak vérpiros sarában, 

Fázott, ázott és éhezett 

Szegény hazátlan. 



Tizenöt őszén kórházban feküdt, 

Bíbor sebekkel égő szörnyű lázban, 

A férges ágyon egyedül, 

Szegény hazátlan. 



Tizenhat őszén új árokba hullt, 

Mint őszirózsa temető porában, 

Fölötte varjak hada húz, 

Szegény hazátlan! 



Tizenhét őszén fogságba került 

És bandukolt rab légiók sorában, 

Idegenek közt egyedül, 

Szegény hazátlan. 



Tizennyolc őszén forradalmi szél 

Hazasodorta és ő büszke lázban 

Érezte, most a nép itél 

S ő nem hazátlan! 



Tizenkilenc őszén börtönben ült, 

Fagyos szelek fütyültek a világban. 

Fölötte zúg ítéletül, 

Hogy ő hazátlan! 

