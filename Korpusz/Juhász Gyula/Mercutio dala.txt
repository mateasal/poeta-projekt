


Ezüst Diána most búvik pirulva 

És Romeo most csókol, most szeret. 

Nyájas Diána, szerelem barátja, 

Szomorú szűz, vígan köszöntelek! 

Mi a tavaszi éjszakába járunk, 

Társunk a szél, a bánat és a felleg, 

Míg a fehér, a boldog nyoszolyában 

A Romeók szeretnek! 



Mi testvérei a bús éjszakának 

Várjuk a hajnalt, mely reánk nevet 

És kótyagosak vagyunk a gyönyörtől, 

Hogy valaki most csókol, most szeret. 

Mi mások boldog csókjától pirulva 

Elbúvunk szerényen, mint kósza gyermek. 

Sebaj, a fehér, boldog nyoszolyában 

A Romeók szeretnek! 



Montagu háza és Capulet háza 

Feketén, komoran reánk mered, 

Csak gyászoljatok ti fekete házak, 

Az éjszaka szép s Romeo szeret; 

Ó szűz Diána, örökké virrasztó, 

Neked a szíved sohasem reped meg, 

De az enyém titokban úgy sajog, míg 

A Romeók szeretnek! 

