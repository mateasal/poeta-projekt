


Egy ezeréves dal sír lelkemben. 

Elénekeljem? 

Félek, hogy szívem szakad meg a dalban. 

Örökségem e búbánatos dallam. 



Ott búg benne az ezeréves átok, 

Hiszen tudjátok: 

A magyar, aki hívatott a nagyra 

És büszke útját mindig félbehagyja. 



Ott ég benne az ezeréves bánat, 

Mely égre támad, 

Miért kell nékünk, napimádó rajnak, 

Elébe vágni örök zivatarnak? 



Egy ezeréves dallam zsong szívemben, 

S érezi lelkem, 

Hogy e nótára megy az én életem, 

Hogy ez az ének a végzetem nekem! 



S ha pályám, bár szép, ó de töredék lesz, 

Nékem elég ez. 

Legalább népem nagy tragédiája 

Az én sorsomban is magát példázza! 

