


A lámpa sárga lángja sápad, 

A szürke füst lassan lebeg 

S már látok boldog déli tájat, 

Fantasztikus, új szigetet. 



Az unt jelen spanyolfalán túl 

Kitárul egy zengő világ, 

Mely új vigaszt ujjongva árul 

S mutat száz álom-Indiát. 



Mily gyönyörűség így lebegve 

Örvény, való, bánat felett, 

Mint óceáni fellegek 



És szállani arany egekbe 

S egy résen át csak nézni őt: 

Gonosz, silány, szép földi nőt. 

