


Ó gyermekek, kik játszotok a porban, 

Be jó is lenne szállani közétek, 

Leheveredni önfeledt mosollyal 

S építeni a várat föl az égnek. 



Mert oly közel az ég még a gyerekhez 

És olyan távol ez a véres élet 

S a játék oly szent, mint a nagy gyereknek, 

A poétának a komoly művészet. 



Elnézem őket és honvágyat érzek 

S az emberek közt egy fájó igézet 

Bénítja lelkem: nem való nekem még 



E nagy piac, e hangos, durva vásár 

S amíg köröttem a sok nyegle ágál, 

Játékaimhoz csöndben visszamennék. 

