


Könyvek közül, ha alkonyati fény ég 

S szelíd fátylával száll a csendes est 

S a Tisza tükrén mélázik a kék ég, 

Ha kitekintesz a tetők felett: 



Tetők felett, miket a búcsúzó nap 

Megcsókol fájó gyöngéden s a lomb 

Megérzi, hogy már március a hónap 

S rügyet havaz, fehéren fakadót: 



Könyvek közül, ha némán kitekintesz 

Betűktől ittas szemmel, vágyva, mondd, 

Érzed te is a békés bánatot, 



Mely engem csendes esti dalra ihlet? 

Benned mint hallgatag hattyú a tón, 

Boldog nyugodtan ring e fájdalom? 

