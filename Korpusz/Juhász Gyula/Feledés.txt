


Ha volna selymes, karcsú paripám, 

A neve Feledés, a vére sárkány, 

Ki úgy rohanna, mint tűnt üdv után 

A gondolat a balvégzet magányán: 



Fölülnék rá s az őszi völgyeken 

Széllel rohannék az avart kavarva 

S úgy futna tőlem e silány jelen, 

Mint porzó láncosfű a zivatarba' 



S ahol legőszibb, legfájóbb a táj, 

Hol a világ egy szép schönbrunni park, 

Szivem, e lázas, torpanó, riadt, 



Átugraná a végső akadályt 

És Feledés megállna, megigézve 

És égre nézne boldog, holt vitéze. 

