


Az apja szobrász volt. Márványtömegből 

Heroszt és istent formált könnyű kézzel, 

Heroszt, ki istentetteket merészel, 

Istent, ki emberként leszáll a mennyből. 



Az apja szobrász volt. Ő maga gyönge, 

Az orra tömpe és a karja lankadt, 

Iromba kőn ő nem vesz diadalmat, 

Márvány helyett tán suta karja törne! 



De a szemében, ó de a szívében 

Az apja lángja ég szilajan, épen 

S a lelke lendül, bár lehull a karja, 



A heroszt s istent nem kőből faragja, 

De lelkekből. Dús igéjére lesz 

Kő helyett: Plató s Arisztótelesz. 

