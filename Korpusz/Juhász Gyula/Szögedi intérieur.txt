


Pirosló abrosz, friss szalonna, 

Búbos kemence, jó meleg, 

Pár kurta rőf a szoba hossza, 

Megférnek a jó emberek. 

Nagy ágy fölött a házi áldás, 

Arany rámában a király, 

Künn kora tavasz szele lármáz, 

Benn enyhe, renyhe félhomály. 

Fölenged itten kósza szívem 

S kakukkos óraként ketyeg, 

Be jó a csönd, az óbor itt benn, 

Be jók e józan emberek! 

Ha itt maradtam volna szépen 

És fogtam volna a gyalut, 

Utód apáim örökében. 

Az óra szól: kakukk, kakukk! 

