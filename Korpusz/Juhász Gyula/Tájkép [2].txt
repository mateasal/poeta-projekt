


A méla piktor, az ősz festi már 

A lombokat a sárguló pagonyban, 

Egy-egy levél - dús színfolt - messzi száll 

Avar ölében elpihenni nyomban. 



A méla piktor bús nótát fütyül 

És néha megborzong e tarka csendben, 

Palettáján a szín lassan ürül. 

A képe kész: kék és arany keretben. 



A méla piktor elborongva dúdol, 

A hangja fátyolos az ősi bútól, 

Mit ezer évek hervadása koptat, 



Az öreg tél, a zord kritikus eljő 

S fehérre fest minden színt és derengő 

Felhők mögé takarja el a holdat. 

