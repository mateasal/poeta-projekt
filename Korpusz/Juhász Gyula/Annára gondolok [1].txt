


Szatír, ki bennem élsz, a hellén tavaszokból 

Lelkembe szállt szatír, pogány, vidám dalos, 

Mért vagy ma bánatos? Mert oda már az ókor 

S a mosolygós borág bús dértől harmatos? 



Talán azért borús nyílt homlokod nagy íve, 

Mert görög nap derűt nem csókol rá soha 

S azért olyan beteg a szemed égi színe, 

Mert benne nem ragyog thalassza mosolya? 



Kit víg majálisok szőke tüzei híttak, 

Ki annabálokon nézted a táncokat, 

Míg dalra nógatott a lámpion s a csillag, 

Szatír, ki bennem élsz, hol hagytad el magad? 



Hisz vannak még tanyák és jegenyék a szélben, 

Vannak szőke habok és víg majálisok 

És annabáli csók is csattan még az éjben 

És vannak ó borok és vannak víg ivók! 



Szatír, ki bennem élsz, talán szemébe néztél, 

Tán szőke fürtein feledted nagy szemed, 

Talán te is, te is Anna hajához értél, 

Mikor a dal Vénusz bájához érkezett? 



S azóta nincs, ugye, se pogányság, se vígság. 

A körtánc a mezőn s az evoé oda, 

A kacagó szatír hiába fújja sípját, 

Oly mélán sír a síp, mint fájó oboa! 

