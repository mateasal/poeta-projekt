


Örök tavasz, 

Te sugároztad fényedet felém, 

Életem reggelén. 



Szabad jövő, 

Hajnalod áradt mosolyogva rám, 

Gyermekkor alkonyán. 



Csöndes múlás, 

Mely eszmelángot hamuvá temet, 

Ez fojt most engemet. 



Lassú halál, 

Mely a nemlétbe csöndesen halad, 

Álmomból ez maradt! 



Emeld fel homlokod, 

Kevély lélek, magasra törtető, 

Dús eszmeforrás, szökj elő! 

Enyém a diadal! 

Bár minden vágyam semmiségbe hulljon 

S minden örömre végalkony boruljon. 

Örök tavasz, 

Szabad jövő, 

Mely behavaz, 

Mely jőve jő, 

Enyém, míg bennem egy parányi élet 

Szikráját rejti a végtelen égnek, 

Míg szebb világot tükrözik ragyogva, 

Míg nézhetek a hívó csillagokra! 

