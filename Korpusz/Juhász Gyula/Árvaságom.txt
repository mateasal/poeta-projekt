


A tót faluban, ahol egyszer éltem, 

Ha élet az, hogy napra nap megyen, 

Az ablakomból a kis közre néztem, 

Hol tehenek ballagtak estelen. 



A tót pásztor egy furcsa furulyát fútt, 

Mely bánatosabb volt, mint életem, 

A tehenek keresték már a vályút, 

Hol esti csönd és békesség terem. 



Egy mindig elmaradt a csorda mellett, 

Magányosan jött, mint a mélabú, 

Megállt az ablakomnál s betekintett, 

Kérdezte: ki e rokon bánatú? 



Szemében oly testvéri fájdalom volt, 

Néma panasz és szótlan gyötrelem 

S kolompja oly mélyen borongva bongott, 

Mint pusztai honvágytól énekem... 

