


Ki vagy, te szeszélyes 

Te szőke víz, 

Te lusta, te széles, 

Nyugalmas, édes, 

Kinek kurta útja 

Csak a magyar puszta 

Földjére visz? 

Ki vagy, te csapongó, 

Te büszke víz, 

Te szilaj, te rontó, 

Te gátakat bontó, 

Kinek törtetése 

A Duna ölébe 

Sietve visz? 



Én vagyok a magyarság 

Csöndes, nemes folyója, 

Kevély, heves folyója, 

Anyám csupán ez ország 

És ringatóm e róna. 



Honnan jössz oly sietve, 

Oly tündökölve, vígan, 

Hogy az ég is nevetve 

És száz színű selyembe 

Fürdik meg habjaidban? 



Keletről jövök én, 

Mint a szent, örök fény, 

A mesés napkelet 

Hozta e nemzetet, 

Ahol Verecke áll, 

Ahol a honszerző 

Magyart legelőször 

Köszönté e táj. 

Hol a szláv borongás 

A magyarba olvad 

És sírva-vígadva 

Az én morajomba 

Indulót dalolnak. 

Azért oly csöndes, 

Haloványszőke 

Később futásom 

És oly kanyargó, 

Merengve tartó 

A bolyongásom, 

Mert ezer év borúja, 

Felhője száll fölöttem. 

A Sajó habja súgja, 

Mi volt a mohi mezőben, 

Ezer év nagy borúja 

S dicső emléke éled, 

Ha Alpárnál visz utam, 

Hol, mint a harc turulja, 

Kóválygón Délre térek. 



Vígan cseng a nótánk 

A nyári mezőben, 

Áldott a mi rónánk, 

Terem áldást bőven, 

Mert a Tisza árja 

Áldva borul rája! 



Ha tavaszi szelek járnak, 

Megy a hajó lefele, 

Szárnya támad a nótának, 

Víg a hajós élete, 

Messze megyünk, de megtérünk, 

Itt születtünk, itt a révünk. 



Áldott a Tisza tája, 

Magyarország Kánaánja! 



Szeged táján 

Oly lassú vagy s iszapos, 

Majd virágos, 

Majd borongós, bánatos. 

És a magyar Délt, 

Hogyha eléred, 

Nem fáj -e néked, 

Hogy az enyészet 

Utadat állja, 

Meghal a kedved Tiszavirága? 

A magyar Délen 

Betöltve szépen 

A hivatásod, 

Lassul futásod, 

Merengve nézed 

A dús vidéket 

S némán pihensz el. 

Vár a Duna habja, 

Ölelő karja, 

Örök, hatalmas, 

Mély szerelemmel! 



Szeged táján 

Emlék ébred és remény, 

Szeged táján 

Valamikor tavasz táján 

Szerelemből öltem én. 

Délibábos 

Dicső várost 

Karjaimba temettem, 

Hogy ragyogva 

Fénix módra 

Még dicsőbben szeressem! 

Én a szegény magyarság 

Igaz, magyar folyója, 

Nem vágyom tengerekre, 

Elég nekem a róna! 



Magyar táj szép folyója, 

Hordozd e föld gyümölcsét, 

Légy áldások hozója, 

Mint a magyar dicsőség! 

Itt borulnak rád mosolygón 

A Kárpát víg bércei 

S a napfényes rónaság. 

Költők lelke 

Énekelve 

Fölmagasztal 

Száz gyönyörű gondolattal, 

Ó Tisza, tájad mindig áldva legyen! 

