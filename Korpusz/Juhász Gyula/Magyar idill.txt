


Alkonyodik. Aranyos köd 

Száll a földre. Szól a pásztor 

Méla tülke. A lugasban 

Oly sötét lesz a borostyán 

És az égen szende búsan 

Indul a hold kék mezőkre. 

A napverte ablakokban 

A muskátli újraéled 

És a kertben harmatot sír 

A verbéna. A csicsergő 

Fecske mind ereszre röppen. 

És a nap szelíd halállal 

Elköszön a barna tájtól. 

Esteledik. Most az élet 

Mélyebb s tágabb a világ is. 

Messze gyárnak búg a kürtje 

És munkások andalognak 

Hazafelé hűs homályban. 

- Homlokomon csókod érzem 

- Drága vendég, boldog ihlet 

- És fölnézek áhítattal, 

- Mint a gyermek, mint a táltos, 

- Ázsiából ősi pásztor, 

- Kerek égnek földerengő 

- Első, halvány csillagára. 

