


A képeiden arany s bíbor álmok, 

Szőke hajak és világos selyem, 

Ragyogó dél és boldog délutánok, 

Szent napsütés a szívben s szigeten. 



Velence minden gazdag büszkesége 

Színekben él ott és örömben él, 

A szemek kékje és az egek kékje 

Hellasz új ébredéséről beszél. 



Tudom, tudom! Te addig sírva vártad 

Távol gyönyörben égő Barbarádat, 

Véred a bíbor és vágyad a kék! 



Giorgione, én is ily művész vagyok, 

Az én szonettem is arany nyakék, 

Melyet vágyak könnyével áztatok! 

