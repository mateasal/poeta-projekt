


A kicsi kocsma ablaka világos, 

Fehérvirágos, mint a temető, 

Hol a nap éppen vérködösen áldoz 

S a hold sápadt sarlója egyre nő. 



Az este jő és a fehér keresztek 

Nagy békessége integet felénk, 

Szelíd magánya a mély, ősi kertnek, 

Hol megpihen majd minden nemzedék. 



A tünde ég pásztortüzei lassan 

Kigyúlnak rendre és az ég alatt, 

A temetőben és a kocsmazajban, 

Egy néma angyal halkan áthalad. 



A szárnyakat hallják egy pillanatra 

A vén ivók s bús holtak, csöndbe lenn, 

A Bodri szűköl, a havat kaparja 

S a kakukkóra megáll hirtelen. 



Babona, bánat, borok és botorság, 

Mind összekapnak és a kocsma zug, 

Fölzengenek az átkok és a nóták 

És döngetik a temetőkaput! 

