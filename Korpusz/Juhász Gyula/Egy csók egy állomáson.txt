


Öt perc. Mehet. A sárga napsütésben, 

Mely őszünk minden fényét nekem adta, 

Egy nőnek csókja reszketett a légben. 

Idegen nő. Neve Innominata. 



Már nem emlékszik szemem a hajára 

És nem emlékszik félig hunyt szemére, 

De csókja édes volt, mint mustnak árja 

És lángot szított bennem ifjú vére! 



Öt perc. Mehet. A távolok már hívtak, 

Szobák, melyekben álmos, ólmos ősz lesz, 

Napok, mikor már arcom száz redő lesz. 



Öt perc. Mehet. S mint holmi távol csillag, 

Oly messze tűnt már csókos nő, verőfény. 

Megyek, mint nem várt torra megy a vőfély! 

