


Budapest, ez a nagyvilági dáma, 

Engem nem ölelt, nem csókolt soha, 

Szegény diáknak nézett, aki árva, 

Kihez a pénz és öröm mostoha. 



Egy palotája szeretett csak engem, 

A könyvek dohos, ódon csarnoka, 

Melynek porától ittasult a lelkem, 

Tavaszt nem láttam akkor én soha! 



Míg zöldes és lilás pompában ébredt 

A nagy körútak ujjongó sora, 

Engem rabul ejtett a félsötétes, 

Mély titkokat zsongó könyvtárszoba! 



Horatiust Scaliger jegyzetével 

Bújtam s az óra lassan járt tova 

És Lídia, Cloé fehér nevével 

Betelt a könyvek nagy, komoly sora. 



S mint ősöm, a Korvinák bús diákja, 

A múlt ködén átködlő cimbora, 

Margóra róttam: Ihatnám! Hiába! 

Életszomjam nem oltom el soha! 

