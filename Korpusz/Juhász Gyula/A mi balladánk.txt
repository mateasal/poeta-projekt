


Tizenkét kőmíves magas Déva várát 

Mikor építette, 

A legszebb asszonynak patyolatos testét 

Beléje temette, 

A legszebb asszonynak szomorú véréből, 

Gyönyörű testéből, 

Épült Déva vára, 

A magos, az árva, 

S lenézett a csillagos, nagy égről! 



Merész álmodások magas Déva várát 

Mikor építettem, 

A legszebb vágyamat megöltem, megöltem, 

Beléje temettem, 

A legszebb vágyamnak kiontott véréből, 

Szomorú véréből 

Épül a Művészet magas Déva vára, 

A gyönyörű, árva, 

S néz rátok a csillagos, nagy égről! 

