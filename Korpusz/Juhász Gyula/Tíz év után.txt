


Tíz év után a hű tanítvány 

Mit hozzon, Mesterünk, neked? 

Sorsunk fukar, szerencsénk hitvány 

S te nem bánod a kincseket. 



Ifjú hajunkat s tavaszunkat 

Behavazza a szenvedés, 

Bánat vegyíti ó borunkat 

S tekintetünk hűs éjbe vész. 



Tíz év után ezer csalódás 

Nehéz terhével gazdagon, 

Mit hozzon a szegény tanítvány 

Jó mesterem, hű oktatóm? 



Hozok neked töretlen épen 

Örök virágot sír felett, 

Mi ott virul költők szivében 

S a jók szívében: hitemet. 



Hitemet az örök világban, 

Melynek zenéjét hallgatom 

S amelynek két rokon futárja 

A te igéd, az én dalom! 

