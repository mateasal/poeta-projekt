


Ha dübörögve, hirtelen bezárul 

Mögöttem rozsdás aranykapud, élet, 

Mi fáj nekem e keserű világbul, 

Mi lesz az, amit akkor sírva érzek? 



Mi vonja vissza még egy pillanatra 

Bús lelkemet, amely halottra fázott, 

Minek az íze, emléke, zamatja, 

Mért áldom én ez átkozott világot? 



A szerelem? Hisz én csak sírva vártam 

És hideg küszöbén, mint a kivert eb 

Szűköltem hűs tavaszi éjszakában 

S még mindig ég a régi, a beteg seb! 



A gyönyörök? Ó fösvény, dölyfös élet, 

Hisz asztalaid morzsáit ha kaptam! 

Mi fáj nekem, ha valahára végre 

Mögöttem portád örökre becsaptam? 



Egy zene tán. Mozart. Víg nyári éjen 

Aranyos gyertyafényben zongorázták 

És benne csengett arany-gyermekségem. 

Egy zene fáj. Egy tűnő, örök ábránd. 



Egy kép. A Segantini esti tája, 

A fáradt vándor, ki fölnéz az égre, 

Hol húnyó nap van és a ködök vára 

S lelkében örök vágyak messzesége! 



Ezek fájnak. Ezek enyémek, szépek. 

Ez voltam én. Valaki, aki készül, 

Valaki, aki árván erre tévedt 

S akinek útja végtelenbe mélyül... 

