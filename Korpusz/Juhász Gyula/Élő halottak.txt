


A kertben járnak és körben topognak, 

Mint kihalt bolygók, össze-vissza mind, 

Tekintetükben rég lement napoknak 

Halvány visszfénye imbolyogva int. 



Nem ismerik egymást, csak néha kérnek 

Egy kis tüzet és mennek már tova. 

Az unalomnak és a feledésnek 

Szitál lelkükbe szürke zápora. 



És vannak, akik vígan kurjogatnak 

S nótát harsognak s torkukon a hang 

Olyan, akár a félrevert harang. 



És vannak, akik az örök enyészet 

Szemébe néznek és várják a véget, 

Akiknek fáj, hogy ők még ittmaradtak. 

