


Az életemet kérném tőled, ó Sors, 

Mert elraboltad szép életemet, 

Nem követelhetem, mert nagy robottól 

Aléltan, szolgád vagyok már neked. 



Ó egykoron, fönséges májusában 

Nagy indulásnak: szabad voltam én, 

De akkor, remetéje mély magánynak, 

Az életről csak mesét tudtam én! 



Tömjénes és könyvtáras ifjúságom 

Tűnt idejére úgy néz tört szemem, 

Mint hervatag kertekre vézna várrom, 

Az ifjúság legenda csak nekem! 



Az életemet kérném tőled, ó Sors, 

A szürke hórák mély, holt tengerén 

Egy piros alkonyt, mely tűnő, de csókos, 

E tájról így, ó hogy menjek el én? 



Az üdv, a rózsa, a boldog majális 

Mind, mind ígéret, mely nem teljesül, 

Könnyezve vár a korai halál is: 

A sírok ormán késő a derű! 

