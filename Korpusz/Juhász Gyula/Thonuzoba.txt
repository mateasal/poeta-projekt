


Megyek meghalni, párom, jer velem, 

A német Isten nem lesz Istenem. 



Az öreg Istent hittem eddig én, 

Ki mennydörög a magas ég ivén. 



Az öreg Istent, akinek szeme 

Arany nyilával tűz e földre le. 



A német Isten komoly és szelíd, 

De vasba önti harcos híveit. 



Keresztje kard, oltára félhomály, 

Mennykő helyett a sípja orgonál. 



A német Isten szőke idegen. 

Az öreg Isten jó uram nekem. 



Ha magyar földön híve nem marad, 

Megyek pihenni magyar föld alatt. 



Megyek meghalni, párom, jer velem, 

Föld ősanyánk ölébe csendesen. 

