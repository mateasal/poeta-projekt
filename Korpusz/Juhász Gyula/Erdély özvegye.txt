


Szép öregasszony. Tiszta és szelíd. 

Hajlottan hordja évek terheit. 



Hajlottan és nem törten. A remény 

Ott gubbaszt némán szeme szögletén. 



Néha magasba lendül ősz feje, 

Mint októberi ezüstjegenye. 



Tesz, vesz. Kezében gyakran biblia: 

Hogy kínzaték az Isten egy Fia. 



És messze gondol és sóhajt nagyot 

S elnézi a sok őszi csillagot. 



A Hadak útját. Aztán lepihen 

És hazaindul a nagy, bús iven. 



Nincs rokona és nincs már könnye se, 

Ő hallgat s vár. Ő Erdély özvegye! 

