


Az őszben mindig ott van a tavaszból 

Egy lomb, egy dallam, egy csillag s nekem 

Borús vágyamban, mely feléd barangol, 

Még integet az első szerelem. 



Örök tajfun dúl sorsom óceánján, 

Vágyak hajóit elsüllyesztve mind, 

Én nézem e dúlást dalolva, árván 

S szemed kékjéből üdvök ege int. 



A kert mélyében alszanak szelíden 

A bús virágok. Hűs éjszaka van. 

Szerelmünk napja tűntén árva szívem 

Így álmodik felőled hasztalan. 



Egy pók sző hálót gondosan az éjben, 

Két jázminág közt a mély csendbe sző. 

Szívem s szíved közt a gyorslábú évek 

Igy szőnek szálat s kész a szemfedő. 

