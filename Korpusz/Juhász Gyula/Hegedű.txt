


Ha meghalok - a csönd oly nagyszerű, - 

Elhallgat e világi tájakon 

Egy fájó hegedű. 



Egy hegedű, mely - boldog emberek - 

A végtelen, reménytelen borút 

Zengette meg. 



A bánatot, hogy nincs igaz öröm 

És nincs igazi vágy, mely teljesül 

E vérkönnyes rögön. 



A bánatot, mely legszebb mégis itt, 

Mely borban, kéjben bíbor, isteni 

Virágként kivirít. 



Ha meghalok - a csönd az én hazám, - 

Akkor fogok én élni, győzni majd 

Igazán. 

