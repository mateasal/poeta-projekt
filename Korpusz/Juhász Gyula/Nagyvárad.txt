


A kőrösmenti Párizs régi fénye 

Felém ragyog az emlék rőt ködén, 

Egy ifjúság reménye és regénye 

Ott álmodik a szőlőhegy tövén. 



A szőlőhegy tövén a régi kocsma, 

A piros abrosz és piros borok, 

Fiatalságunk bátor indulója, 

Fölöttetek fekete gyász borong. 



Redakciónk, ahonnan sírva, zengve 

Világnak indult ifjú Ady Endre, 

Rozoga asztal, most ki írja sorsát, 



Ki virraszt most melletted régi asztal, 

Hogy megterülj csodával és malaszttal, 

Dallal, mitől fölzengjen Magyarország! 

