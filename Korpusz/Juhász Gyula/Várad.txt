


Várad: a kicsi magyar élet 

Nagy és új küzdőit te adtad, 

Költők és más ifjú merészek 

Benned ébredtek és akartak, 

Áldott a te száz esti fényed 

És áldott nyugtalan vigalmad. 

Pogány örömre emlékezvén, 

Megáldalak én, bús keresztény! 



Hisz benned lettem én is újjá 

S gyászom palástját porba vetve 

Indultam el újult ifjúság 

Babéros útján szerelemre. 

És áldott legyen ama utcád, 

Hol ő lakott, a vágyam lelke 

S áldottak a színházi esték, 

Melyek Annát felém vezették. 



Várad: szőlőkoszorús őszöd 

Mily tarka pompa tört szememben 

S a Kispipában kék ködök közt, 

Hány szürke bánatot feledtem, 

Mikor az élet öklelőzött 

S az évek szálltak már felettem 

S én csak daloltam s késve késtem 

Aratni jégvert kis vetésem. 



Várad: hol Ady Endre arca 

Ragyogott éjszakák homályán 

S új versek csengő, könnyű harca 

Vágott rendet a régi gárdán 

S a kávéházi zűrbe, zajba 

Tárogatónk zendült, kiáltván: 

Hogy akik itt sírnak, loholnak, 

Mind váteszeid, tarka Holnap! 



Fogadd e dalt, mint vallomását 

Magányos, messzi szeretődnek, 

Város, kinek nem látni mását, 

Ily újat, vígat és erőset 

S bár poromat - hisz visszavárják, - 

Adom a szent szülötte földnek, 

Borús vágyam derűs magasban 

Várad felé száll nyughatatlan! 

