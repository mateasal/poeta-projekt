


Mint rab oroszlán rozzant ketrecében, 

Morogva élt Döblingben a beteg. 

S figyelte, hogy a távol magyar élet 

Egére új vihar mint közeleg? 



És néha néma egykedvűn besüppedt 

Az őrület fonák, bús szőnyegén 

S hallgatta, mint lehangolt hegedűket, 

Miket susog a kétség és remény? 



És olykor kitekintett rácsa résén 

S szimatolta az ébredő szelet, 

Hej, a tavasz künn milyen is lehet? 



És néha, kora fagyok ködös éjén, 

A pisztolyával babrált eltünődve 

S mint kandi gyermek, úgy bámult a csőbe... 

