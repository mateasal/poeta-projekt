


Szeretnék néha visszajönni még, 

Ha innen majd a föld alá megyek, 

Feledni nem könnyű a föld izét, 

A csillagot fönn és a felleget. 



Feledni oly nehéz, hogy volt hazánk, 

Könnyek vizét és a Tisza vizét, 

Költők dalát és esték bánatát: 

Szeretnék néha visszajönni még. 



Ó, én senkit se háborítanék, 

Szelíd kísértet volnék én nagyon, 

Csak megnézném, hogy kék -e még az ég 

És van -e még magyar dal Váradon? 



Csak meghallgatnám, sír -e a szegény, 

Világ árváját sorsa veri még? 

Van -e még könny a nefelejcs szemén? 

Szeretnék néha visszajönni még! 



És nézni fájón, Léván, Szigeten, 

Szakolcán és Makón a hold alatt, 

Vén hárs alatt az ifjú szerelem 

Még mindig boldog -e és balgatag? 



És nézni: édesanya alszik e 

S álmában megcsókolni a szivét 

S érezni, most is rám gondol szive: 

Szeretnék néha visszajönni még! 

