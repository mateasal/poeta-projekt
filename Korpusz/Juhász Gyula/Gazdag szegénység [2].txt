


Mindent elosztok köztetek, szegények. 

Tiétek mind, ez élet és e lélek. 



Mindent csak nektek, szívvel és egészen, 

Tiétek álmom, vágyam és reményem. 



Tiétek hitem, hogy jó az ember 

És a reményem, hogy jobb is lesz egyszer. 



Tiétek a szerelmem, bús, halálos, 

Mely értetek vért és igéket áldoz. 



Tiétek voltam, amikor fogantam 

Tisztes szegénység szent ölén. A dallam, 



Mely bennem legelőször tört fel, 

Együtt sírt és vágyott a szenvedőkkel... 



Mindent elosztok köztetek, szegények 

És egy dicső remény pusztáin élek: 



Hogy a jövendő boldogabb és szebb lesz, 

Méltó dalomhoz és méltó hitemhez. 

