


Egy szót dadog: az élete dalol 

E szörnyű szó, a húnyt parázs alól, 

Az élete, amely örökre romban 

Hever a porban, éktelen halomban. 



Egy szót dadog: fölsírja az egekbe 

És az egek nyugodtan mosolyognak, 

Egy szót dadog: a földre leteperve 

És a siket föld egykedvűn forog csak. 



Egy szót dadog: valaha tudta, mit tesz, 

Ma már nem érti s érzi, vége itt lesz 

S mint koszorút a sírra, följajongva 

E drága szót a végtelenbe dobja. 



Ő néma. Jár a kertben, mint kisértet 

S hogy élete pecsétjét meg ne törje, 

Nem látja, mint bámulja őt az élet, 

Ő néz örök merőn egy mély gödörbe: 

A hangok fájnak néki, mint a kések, 

A csönd kong benne, mint süllyedt harangok 

És várja szótalan, míg az ítélet 

Utolsó, szörnyű trombitája harsog 

És néha, mikor boldog alkonyat van 

S elnyomja őt egy szender akaratlan, 

Félig dalolva és félig zokogva 

Megnyílik ajka, mint a pince torka 

S valami régi és homályos emlék 

Kísértete gyanánt, mely visszaleng még, 

Pár szót susog, mely a szájára téved, 

Mint vén ereszre halk, bús denevérek. 

