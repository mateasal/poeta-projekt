


Fölzendül szépen, csendesen 

A balalajka Szegeden. 



A hold ragyog a fák felett, 

Mint távol tájról üzenet. 



A rabok arcán úgy dereng, 

Mint könnyek és mint ékszerek, 



A zene száll, a nóta szól, 

A holdas éj békét dalol. 



E nóta ismerős nekem, 

Szívem dobogja szüntelen. 



E zene kedves rokonom, 

Bölcsőmtől fogva zokogom. 



Mert bú él benne s vágy remeg, 

Felétek, más táj, más egek! 



S a nótát aki pengeti, 

Szívem őt régen ismeri. 



Egy fának fájó levele, 

Öröktől egy vagyok vele. 



Egy föld sápadt virágai, 

Élünk virulni, hullani. 



Jöttünk e földre sírva mi, 

Egy Isten árva fiai! 

