


A söntés, mint a kaptár, zsong vasárnap, 

Az úri népek várni idejárnak. 



A kártya megy s a füst lilán lebegve, 

Mint őszi köd száll a dohos terembe. 



A gyorsvonatra várnak, mely viharral 

Robog el itt és más világba nyargal. 



Egy pillanatnyi tündöklés az estben, 

Hogy minden vágy utána énekeljen. 



Hogy a borokból még több bú ömöljön 

S az unalom még gyilkolóbban öljön, 



A krétaarcú, vén postáskisasszony 

Beniczkynével még tovább virrasszon, 



A szolgabíró még több bankot adjon 

S a társaság a korcsmában virradjon! 

