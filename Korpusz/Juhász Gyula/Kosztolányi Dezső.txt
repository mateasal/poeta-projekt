


Jövendő holtak. 

Ma vannak még, de holnap már csak voltak. 

Az utcán járnak, a szobában ülnek. 

És néha hegedülnek. 



Írnak, írnak 

Az egyik oldalára a papírnak. 

Vesznek, 

Könyvet keveset, annál többet esznek. 



Megőrülnek 

És különféle blokkba tömörülnek. 

Nekem témák, 

Mint a gyógypedagógusnak a némák. 



Az ereikben száguld a piros vér, 

Mely néha nem is oly nagyon piros, 

Az egyik soffőr lesz, a másik hóhér, 

Vagy trafikos. 



Van, akinek kedvence a saláta 

S aki fűbe harap, 

Van, aki a puskaport föltalálja 

S aki unalmas, mint egy színdarab. 

