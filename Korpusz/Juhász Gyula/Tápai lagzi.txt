


Brummog a bőgő, jaj, be furcsa hang, 

Beléjekondul a repedt harang, 

Kutyák vonítanak a holdra fel, 

A túlsó parton varjúraj felel. 



Brummog a bőgő, asszony lett a lány, 

Az élet itt nem móka s nem talány, 

A bort megisszák, asszonyt megverik 

És izzadnak reggeltől estelig. 



De télen, télen a világ megáll 

És végtelen nagy esték csöndje vár, 

Az ember medve, alszik és morog. 

Benn emberek és künn komondorok. 



Brummog a bőgő, elhervad a hold, 

Fenékig issza a vőfély a bort, 

Már szürkül lassan a ködös határ, 

És a határban a Halál kaszál... 

