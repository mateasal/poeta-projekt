


Szeged táján, réges-régen 

A füvellő téres réten 

Etelének tábora volt, 

Az ükapám ottan dalolt. 



Juhászlegény, szegény legény 

Bandukolt a Tisza szegén, 

Talált egyszer egy nagy kardot, 

Öreg isten kardja, az volt. 



Neki a kard minek kellett? 

Ő csak járt a Tisza mellett, 

Nézte a csillagos eget, 

Meg a bárány-fellegeket. 



Nézte egy lány csillagszemét, 

Amely fényes, amely setét 

S míg a hadak egyre jártak, 

Átnótázott éjszakákat. 



Juhászlegény, régi legény, 

Az utódod így lettem én, 

Csillagos ég, bárányfelleg, 

Tőlük neked mit üzenjek? 



Hogy a hadak járnak ma is? 

Lányok csillagszeme hamis? 

Juhászlegény sorsa bánat 

S átkoznom kell ükapámat? 

