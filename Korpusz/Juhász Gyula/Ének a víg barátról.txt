


Papok krónikája ránk hagyta e mondát 

Hadd mondjam el, ahogy eleink dudolták: 



Szent Gál klastromára leszállott az este, 

Portázó magyar had szállását kereste. 



Pilises barátok, ki erre, ki arra, 

Ész nélkül futottak északra, nyugatra. 



Csak egy víg legény volt, Heribald, a fráter, 

Ki lélekszakadva nem hordá magát el! 



Együgyű és jámbor, a klastrom bolondja, 

Neki így is, úgy is, rosszul ment a sorja. 



Huj, huj! a turáni lovasok robognak, 

Ej, haj! hült helyét se lelnéd a papoknak. 



Aranyat, ezüstöt rejtekhelyre dugtak, 

Lába kel a kincsnek, ahol háborúznak. 



Sebaj, a magyarság nem is kincsre szomjas, 

Ami lelkesíti, néhány jó akó az! 



Rajna lelke benne s Burgundia vére, 

Harcok után torra, dalra, pihenésre! 



Heribald, a fráter - orcáján alázat - 

Köszönti illendőn a víg daliákat. 



Maga is jócskán húz a hegyek levéből, 

Kurázsit merít a borok ihletéből. 



Mire üt az éjfél, indul is a tábor, 

Nézi őket búsan Heribald, a jámbor. 



Vén komor kolostor nincs neki inyére, 

Szabad erdők, rónák felé vonja vére! 



Mikor a barátok szépen visszatértek, 

Hej, volt mit mesélni Heribald testvérnek. 



De minden mesének egy volt ott a vége: 

- Huj, csak a magyar had megint visszatérne! 

