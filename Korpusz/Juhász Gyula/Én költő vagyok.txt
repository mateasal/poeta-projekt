


Én nem szerettem magamat soha, 

Én magam ellen sokszor elkövettem 

Merényletet. Egy golyó megmaradt 

Két borda közt. Egy tavasz-reggelen, 

Fiatalon, borúsan szántam én ezt 

Magamnak s most velem a sírba jön majd. 

Én szerettem a nagy emberiséget 

Sok kis komisz embernek ellenére 

És szerettem a fákat, füveket, 

A madarakat, csillagot, virágot, 

( A csillagok az ég virágai) 

És szerettem az Istent, aki egyszer 

A feszületről hozzám lehajolt 

Egy régi estén egy öreg kolostor 

Imádkozótermében. És szerettem 

Édesanyámat, aki régi szentek 

Szelídségével a dühös világ 

Ellen kivédett mindig. Magamat 

Nem szeretem, mert én bűnös vagyok, 

Mert én az életet nem akarom, 

Csak egy a vágyam, egy az életem: 

Dalolni és álmodni mindörökkön 

Örökké. Ámen. Én költő vagyok! 

