


Mulassatok! Tiétek mind a rózsa, 

Amit letéphet az ifjonti kéz. 

Mulassatok! Minden gyönyör tiétek, 

Miket szívem csak álmokban idéz. 

Ó álmok árnya, álmok vágya, násza, 

Tűz, amelyen szívemet égetem 

S minden elég oda, 

Mit el nem értem: élet, szerelem. 

Nem voltam fiatal soha! 



Daloljatok! Tiétek mind a nóta, 

Mely szerelem, bor mellett megterem. 

Daloljatok! A legszebb dal tiétek, 

Melyért eladnám hazug életem: 

Az élet dala, melyben diadalmas 

Erővel zeng az izmos ifjuság 

S a jövő mámora... 

Ó meddő életem, hiú tusák, 

Nem voltam fiatal soha! 



Beteg vagyok. Úgy száll e dal felém most, 

Mint életemben mindíg a zene: 

Nagy messzeségből, boldog messzeségből 

Sötét magányba tévedt izenet. 

Beteg vagyok. Én más zenére vártam, 

Mely diadalt fog harsogni nekem, 

Mely ritmusával égbe fölragadja 

A föld rögébe süppedt életem! 

Perc és év száll tova... 

És minden, minden, minden azt dalolja: 

Nem voltál fiatal soha! 

