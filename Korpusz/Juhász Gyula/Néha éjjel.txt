


Éjszaka néha fölréved az ember. 

Az ember, aki nemsoká öreg lesz 

S míg el nem nyomja újra lassú szender, 

A gondolata motoszkálva tesz, vesz. 



S mint hirtelenül villant gyufafénynél 

Egy tájat lát, mely a szűz hóba csillan, 

Két fiatal lányt csengő szánka mélyén 

S köztük magát, megittasodva, ifjan. 



Oly lehetetlen távoli e táj már, 

Oly hihetetlen fiatal ez emlék, 

Csak jobban érzed most, ami reád vár, 

Jönni feléd a romlás fejedelmét. 



Fejed befúrod a párnádba fájón, 

Rövid fohászt sóhajtasz fázva, félve 

S a táj, a lányok, ifjúság a hóban, 

Aléltan hullanak az örök éjbe. 

