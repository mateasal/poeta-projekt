


A vadludak a nádasban kerengnek 

Az őszi szélben búgnak, mint a bú, 

A régi helyet, kedves, ne keresd meg, 

Ó, mert a múltba vissza nincs kapu. 



Halványan mosolyog a hegy a tóban, 

Mely lábánál szelíden szendereg, 

Emléked a szívemben egyre jobban 

S tisztábban tündököl, kedves gyerek. 



A lampiónnál fényesebb a csillag, 

Mely égi ünnepen csügg, milliom, 

De ünnepén szerelmes álmaimnak 

Te vagy a csillag és a lampion. 



Havas tetőkről jó a völgybe nézni, 

Hol rizs terem és karcsú pálma int, 

Havas fejjel jó néha fölidézni 

Az ifjúság mosolygó árnyait. 

