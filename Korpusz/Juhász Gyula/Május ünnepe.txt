


A hatalom kiadta a parancsot: 

Ne legyen ünnep május elsején! 

Zászló ne lengjen és ének ne zengjen, 

Csak robotoljon csöndben a remény! 



És jött a május. Ezer orgonának 

Lila bugája búgott, a napon 

Minden bokor virágba öltözött föl 

És a paréj is megnőtt szabadon. 



Mint győzedelmi zászló, égbe lendült 

A jegenye s ezer pacsirtadal 

Hirdette boldogan és büszkeséggel, 

Hogy itt a május és a diadal! 



A nap bíborban hunyt el, a vizekben 

Millió élet nászdalt remegett, 

Míg a világ világ, még soha senki 

Nem készített ennél szebb ünnepet! 

