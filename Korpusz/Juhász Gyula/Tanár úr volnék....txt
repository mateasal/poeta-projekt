


Tanár úr volnék magam is, 

Nyomorúságos és helyettes, 

Gyűlöltek a nagy istenek 

S e pályát adták a végzetemhez. 



Magyar Homérra gondolok, 

Ki költő és tanár volt, mint én 

S "a hivatalnak packázásit" 

Viselte béketűrőn szintén! 



Ó nagy elődöm, szép apám, 

Te Atlasa a nyugalomnak, 

De engem új kor új fiát 

Villámos vágyak ostromolnak! 



Rohan a szárnyas autó, 

Repül a légi leviáthán, 

E forró és rengő világ 

Új csodáit hordozza hátán. 



És én, helyettes Tantalus, 

Iszom a lőrét gúzsbakötve, 

Ó mennyi szárny és mennyi vágy 

Törik le bennem mindörökre! 



Te győző, boldog nemzedék, 

Kit tőlem kér el majd a holnap, 

Ne gúnyolj, hogyha roskadón, 

Törött zászlóval eltipornak! 



Ha majd pihenni térhetek 

Fáradtan, közanyánk ölében, 

Sirass el híven engemet, 

Temess el végül engemet 

Virágosan, ujjongva, szépen! 

