


Tavasz van újfent. Ady Endre fölött 

Violák, rózsák, nárciszok éke nő 

És forradalmas lelke napján 

Érik vetésed, arany jövendő. 



Tán jól van így ez. Szent szomorú szíve 

Termő erőnek jobb ma rögök ölén, 

Mint megszakadni néma kínban 

Gyászmagyarok setesutaságán. 



Mert dal, remény mind szörnyű korai volt, 

Szép bánatunk, új harcunk errefele, 

Korán kezdtünk csatázni, sírni 

És kora sír a legilletőbb itt. 



Tavasz van újfent. A bihari hegyek 

Nem ekhózzák ma énekedet, Ady, 

A Szajna partja erre küldte 

Mostoha népeit Afrikábul. 



Tavasz van újfent. Ó legyen is tavasz! 

Viruljon asszony, orgona, fény, öröm, 

Csak Ady Endre forró szívét 

Födi - ó jaj - hűs, fekete föld már! 

