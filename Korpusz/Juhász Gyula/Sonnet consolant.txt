


Ha suhog is már selyme a nagy estnek, 

Ne haljon ki a dal az ereszalján: 

Röppenjenek föl a szilaj, a harsány 

Rapszódiák helyett ma halk szonettek. 



Hideg szonettek, hófehér szonettek, 

Mind halkszavú, mind tépett szárnyú, halvány, 

De vígasz annak - álmok alkonyatján - 

Aki szeretett s akit nem szerettek. 



S megindul árván, esti áve-szóra, 

A hervadt vágyak halk processziója, 

Új, ismeretlen szentséget keresve, - 



A barna lombok őszi ködben áznak, 

Mint tömjén száll a nehéz hervadás-szag 

S halk szonett-kórus cseng belé az estbe. 

