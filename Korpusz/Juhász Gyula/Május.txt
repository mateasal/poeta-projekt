


Vén harcos én, ma békét hirdetek, 

Virággal verve meg a szíveket. 



Egy új kiáltványt írok s érezem, 

Hogy ez az ige egyszer tett leszen: 



Ember, légy végre ember újra már, 

Ne ordas farkas és halálmadár! 



Nem bús robot, de boldog munka kell, 

Melynél a szív bízó taktusra ver. 



Új szent szövetség kösse össze mind 

Embertestvérek jó reményeit! 



Ez áldott föld ne temető legyen, 

De kert, amely több jóságot terem! 



Ember, magyar, ma még élő halott, 

Legyen majális minden egy napod! 



Vén harcos én, ma békét hirdetek: 

Legyen szerelmünk már a szeretet! 

