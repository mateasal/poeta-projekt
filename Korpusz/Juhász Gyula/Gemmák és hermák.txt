


Néha ódon gemmák és aranymívű hermák 

Dekadens cézárának érzem magam s fejem 

A borostyánt kívánja, mely drága ünnepen 

Mámort csitít, míg zöldje álmatagon pereg ránk. 



Ódon gemmákon én magamra rátalálok. 

A fáradt, nagy szemek, a keskeny szájak éle 

Vágyak nélkül merednek a hádeszi sötétre. 

Ó régi rokonok, ó utolsó cézárok! 



Ki voltam én? Talán a legutolsó voltam, 

Ki Numa birtokán pár évig haldokoltam, 

Virgilius versét olvasva holdas éjen 



S Plátó utópiáján gondolkoztam borongva 

Lonckoronás hegyek hűs, harmatos tövében 

S reménytelen szemekkel néztem szűz csillagokra. 

