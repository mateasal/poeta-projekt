


Én hirdetem ma nektek, 

Míg vér és könny esik, 

Az Ismeretlen Istent, 

Ki él szívünkben itt. 



A mélyből jő, a gyászból, 

Ezer kínban fogan, 

Szegények, szomorúak, 

Üdvözlik boldogan. 



Az útja nem virágos, 

Bús Kálvária ut, 

Gáncsolja, ostorozza 

A gonosz, a hazug. 



Talán még fölfeszítik 

S Judása lesz ezer, 

Az Ismeretlen Isten 

Jő és nem veszhet el. 



Én hirdetem ma nektek, 

Míg vér és könny esik, 

Az Ismeretlen Istent, 

Ki él szívünkben itt! 

