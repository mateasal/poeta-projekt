


Alázatosan és búsan botorkál 

Szegény szolgád, ó élet, utadon, 

De néha, néha énekelni próbál. 



A szavadat én hittel hallgatom 

S a porban és a sárban is dalolva 

Megyek, megyek az országutakon. 



Hiszen halál vár rám, bús vándorodra 

S a temetőkbe többször térek én 

És örömestebb, mint a városokba. 



De olykor mégis, lelkem rejtekén 

Valami büszke sejtés bujtogat, 

Valami titkos és bízó remény. 



Tán egy dalom, szelíd, mély hódolat 

Előtted szépség és előtted élet, 

Túlzengi majd a Hindenburgokat 



És mégis győzök én, ha már nem élek. 

