


Sok novellát, jó novellát, 

Rossz novellát olvastam 

Boccacciotól és Bírótól, 

Molnártól és más írótól; 

Okultam és mulattam. 

De az új végrehajtásit, 

Szavamra, nem olvastam. 



Ám az ilyen esetekben 

Az eljárás obligát, 

Az olvasó elolvassa 

Pesti lapba, esti lapba 

A szokásos kritikát. 



Ezek után a novellát 

Fölösleges olvasni, 

Nem tud az írni, aki írta, 

Szomaházy jobb stiliszta, 

Jobb stiliszta a Sassi. 



Különben is, tisztelt Günther, 

Minek írsz te novellát. 

Te csak mondd: tapsolj csak népem 

És a végrehajtást szépen 

Gyakorold, ne magyarázd! 

