


Érezted -e, ha csókoltál szerelmes 

És boldog éjjel, hogy e percben éppen 

Hány ajkat csókol a halál kegyelmes 

Kegyetlen ajka, mely rád vár az éjben? 



Érezted -e, ha mámor tarka fátyla 

Borult szemedre, hogy e pillanatban 

Hány kiégett szem néz az éjszakában 

És hány revolver hűs ravasza csattan? 



Érezted -e, ha ujjongó tüdővel 

Bolyongtál erdőn, hogy míg száll ez óra, 

Hány rab s beteg kér sírva és hörögve 

Megváltást, amely késik ezrek óta? 



S érezted -e, ha megalázva, fázva, 

Kószáltál, vert eb s vártad a halált már, 

Hány csók csattan, kehely cseng s a világnak 

Hány hitvány dús parancsol, mint a császár? 

