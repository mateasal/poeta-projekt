


Álmomban varjak károgtak a fákon, 

Melyek tavaszi alkonyban remegtek. 

Az életem is ilyen furcsa álom, 

Csak egy való, hogy oly fájón szeretlek! 



A kertben ültünk nyári ünnepélyen, 

Smaragd füvön topáz bor csillogott ránk, 

Arany nap tündökölt az azúr égen 

S peregtek gyémánt homokként az órák. 



A temetőben oly furcsák a hantok, 

Mikor víg napfény megcsókolja őket 

S csattog fölöttük a tavaszi dalnok. 

A szerelmem is ilyen temetőkert! 



A távoli hercegnő egyre késik, 

De én kék lampion mellett virrasztok. 

Új holdra nézek, sóhajtok az égig 

S megcsókolok egy ismeretlen arcot! 

