


A csillagok közé suhanva 

- Bús árnyam száll e tájon át - 

Az élet egyre hidegebb lesz 

És nem lelem tűnt örömök nyomát. 



Szállok a kékes Szíriuszba 

- Hideg fény, ó de úgy ragyog - 

S a magasságban sorra gyúlnak 

Dalaim, az új, hulló csillagok. 



Csak néha szédül a fejem még, 

- Ó régi, édes, bús mesék - 

Mikor a mélyből feltör egy hang, 

Mely egykor szerelmes szívemben élt! 



Mely egykor úgy csendült remélve, 

- Letört szerelmek, csönd legyen! - 

Mint orgonaszó lágy zenéje 

A májusvégi, régi ünnepen! 



... De ekkor a Nap kocsijának 

Gyeplőit ércesen fogom, 

Ne szédülj, dalok Faetonja, 

Törj csillagokba, sápadt homlokom! 

