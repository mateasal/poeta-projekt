


A mesejáték véget ért örökre. 

Nem zeng az erdő, elfogyott a hold, 

Az ifjúságom elveszett a ködbe, 

Ez a pacsirta már, mely most dalolt. 



Elmégy te is, Robin pajtás az éjben, 

Isten veled, kis, kedves, víg kobold. 

Talán még rád találok a regékben 

S meg is siratlak, én vén, bús bolond. 



Oly szép is volt ez a nyáréji álom. 

De Hermiát ébredve nem találom, 

Hozzám bűvölni nem bírtad te sem. 



Isten veled, Puck, pirkad már a hajnal, 

Menj mustármaggal, dallal és kacajjal, 

Az álomfüggönyt már leengedem. 

