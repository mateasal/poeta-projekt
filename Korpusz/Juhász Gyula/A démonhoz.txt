


Alszol, de élsz! Tudom, tudom jól. 

Te szálltál ki a mámoromból 

Egy szürke szerda hajnalán, 

Te gyújtogattál bús agyamban, 

Míg néztelek dermedt riadtan 

S jajgatva hívtam az anyám! 



Alszol, de élsz! Te vársz a borban, 

Ha majd tiportan lenn a porban 

Üvöltöm: minden elveszett! 

Te vársz sötéten és ragyogva 

És elborult nagy homlokomra 

Vöröslőn írod föl neved! 



Alszol, de élsz! Az éji csendben 

Fölébredsz és megállsz felettem, 

Szívemre szorítod kezed. 

Rád ismerek, mester, követlek 

S a csöndes és bús őrületnek 

Pallóján indulok veled! 



Alszol, de élsz! Most néha ébredsz 

És versek lázas üteméhez 

Vered a taktust, csendesen, 

De egyszer, egyszer, szörnyű, tompa 

Taglóval sujtasz homlokomra 

S kioltod tündöklő szemem... 

