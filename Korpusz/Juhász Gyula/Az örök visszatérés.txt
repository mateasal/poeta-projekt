


A hindu bölcsesség nyugodtan így beszélt: 

Nirvána szent köde örök ölébe zár, 

Nirvána szent köde, mely minden lényre vár, 

Mely álommá teszi az Időt és a Tért! 



Álomnak árnyai bolygunk mi idelenn, 

Hol minden változó, örök csak a mulás, 

Árnyak, kiket a lét Álmokkal fölruház, 

S ez Álmok: a remény, emlék és szerelem. 



S a büszke tudomány, amely alázatos, 

Szomorún válaszol: Nirvána is mese, 

Vigasztalás neked, ember, nincs semmise, 

Sebedre örök írt az elmúlás se hoz. 



Örök minden atom és minden fájdalom, 

Volt minden idelenn, mi ezután leszen; 

A gyász és a vigasz, halál és szerelem; 

Mindig föltámadás van mindenik napon. 



Az örök haladás: dicső agyrém csupán, 

Örök forgás e lét; az állat visszatér, 

Vasketrecébe zár az Idő és a Tér, 

Agyad meddőn eseng a Nirvána után! 

