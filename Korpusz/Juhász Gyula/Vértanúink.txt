


A föld alól, a magyar föld alól 

A vértanúk szent lelke földalol: 



E nagy napon, hol emlék s béke leng, 

A bús bitókra hittel nézzetek! 



Hittel, reménnyel, mert most kél a nap, 

Minden napoknál szebb és szabadabb! 



A nap, melyért mi vérben esve el, 

Nyugodtan haltunk ama reggelen. 



Szemünk nem látta, lelkünk látta csak, 

Hisz onnan jönnek mind e sugarak; 



Hisz onnan árad, új világ felett, 

Szentháromságunk, mely jövőt teremt: 



Szabadság minden népnek, aki él 

S halni tudott egy megváltó hitér, 



Egyenlőség, hogy Ember ne legyen 

Mások szabad prédája, becstelen. 



Testvériség, mely át világokon 

Kézt fog a kézbe, hisz mind, mind rokon. 



Ó magyarok, ti élő magyarok, 

A halhatatlan élet úgy ragyog 



Rátok, ha az egekbe lobogón 

Igazság leng a lobogótokon, 



Az Igazság, mely tegnap még halott, 

Világ bírájaként föltámadott. 



A népek szent szövetségébe ti 

Úgy lépjetek, mint Kossuth népei. 



A föld alól, a magyar föld alól 

A vértanúk szent lelke így dalol. 

