


Meghalt a chansonok királya 

A gloire nótás embere, 

Már hervatag a pálmaága, 

Most együtt porlad el vele. 

Bohó, de merész álmok hőse 

Volt ez a dalos proletár, 

Père de la Victoire! 



Boulanger harci indulóját 

Ő énekelte valaha, 

Revanche véres lázában égve, 

Tralala, tralala, tralala! 

De megbukott csúnyán Boulanger 

S a revanchenak is vége már, 

Père de la Victoire! 



Szép álmait még nem feledte, 

Sőt szőtte, szőtte ő tovább, 

Padlásszobába bekacagtak 

A győztes álomtrombiták! 

De jött a tél, a nyomor, éhség, 

Dicsőség, álom oda már, 

Père de la Victoire! 



Piros sipkát tett ősz fejére 

És új nótákat énekelt. 

Szomorú, nyomorú nótákat 

Csak énekelt, míg berekedt! 

Új taps és új arany fogadta, 

Most minden, minden oda már, 

Père de la Victoire! 



A Père Lachaise-i temetőben 

Egy ingyen sírhely jut neki, 

Nagy álmok és bolond merészek 

Egykedvűn jönnek ide ki. 

Egy rossz szobor, vagy jó szobor vár, 

Az álmodónak mindegy már, 

Père de la Victoire! 

