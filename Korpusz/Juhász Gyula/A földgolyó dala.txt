


A végtelen űrben 

Szállok tova én, 

Az égi derűben 

Én, a koravén. 

Aeonokon át száll 

Nagy, néma golyóm 

És szótalan átvág 

Tört csillagokon. 

A végtelen égen 

Robog szekerem 

És vélem az élet, 

Álom, szerelem. 

És örömök és gyász 

És gaz és igaz 

És temető és nász 

És vád és vigasz. 

S ha elfog a szörnyű 

Világunalom, 

Örökös egyröptű 

Görbe utamon 

S a káosz ölébe 

Vágyom; valami 

Megcsendül a mélybe, 

Párkák dalai: 

" Ki tudja, e vén föld, 

E bús utazó, 

Világra miért jött, 

Mi célra való? 

Néha csodafényt ad, 

Mely égre ragyog 

S zengnek benne néha 

Örök dallamok! 

Csak szálljon remélve, 

Aeonokon át 

És szülje meg méhe 

Mind, mind a csodát !" 

