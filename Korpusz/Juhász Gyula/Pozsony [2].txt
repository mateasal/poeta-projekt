


Ha alkonyatkor ballagtál a ködben, 

Mely lágy fátylával a Dunára hullt, 

A zsongó zajban és a méla csöndben 

Fáradt szívedbe muzsikált a mult. 



A vén utcákon szinte visszazengett 

A régi léptek kongó moraja, 

Széchenyi járt itt és honán merengett, 

Amely nem volt, de lesz még valaha. 



Csokonait itt várta a diéta, 

Petőfit is és az a nyurga, méla, 

Szelíd diák, Reviczky, itt merengett, 



Hol most új bánat árvul a ligetben 

S a márványszép királynő téli estben 

Magyarjaira vár a Duna mellett. 

