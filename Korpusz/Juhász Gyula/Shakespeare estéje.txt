


Az esti ködben, őszi esti ködben 

Hazabotorkál, véle a homály, 

A dérütötte hold lassan kelőben: 

Már itt az ősz és itt az este már. 



Az országúton kósza álmok járnak, 

Danol a szél, halódik a határ, 

Járnak az árnyak, vége van a nyárnak, 

Már itt az ősz és itt az este már. 



A kandallóban sírnak már a gallyak, 

Künn a tarlókon kárognak a varjak, 

Nyárnak halála: árnyak élete. 



Violás alkony, opálos színekkel, 

Nézi a néma, nagy, magányos Ember: 

Szívében kong, bong a Téli rege! 

