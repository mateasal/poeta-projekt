


Oly unt ma a kisváros, oly szűk ma a világ, 

Úgy vonnak, úgy üzennek a távol Indiák. 



Oly bús a kaszinó s Gvadányi képe fáj, 

Úgy hí, úgy int keletről egy naphímezte táj. 



Talán Japánba kéne elmenni csendesen, 

Ott könnyű a halál és az élet nesztelen. 



Talán az új világban, ős erdők szigetén, 

Feledném, hogy milyen nyűtt az idegem, szegény. 



Talán a büszke Berlin zuhatag élete 

Lenne e kósza érzés zenekísérete. 



Talán az Óceánnak egy pontján él a táj, 

Hol kifáradt sirályként némán lehull a vágy. 



Vagy a komor középkor tömjéne kell neked 

Szívem s az égi ostya aranykehely felett? 



Vagy nincs a nap alatt már sehol tenyérnyi hely, 

Hol végtelenbe indult vágyam te, elpihenj? 



Talán az éjbe omlott tájékok lelke hí 

S a kedves cimboráknak elporlott szívei? 

