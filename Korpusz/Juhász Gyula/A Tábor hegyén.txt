


Ez volt hegye az elragadtatásnak. 

Nagy, napsütéses, tömjénes vasárnap, 

Ünnepe az életnek, a csodának. 



Aranyos arccal fölnézett a Mester, 

Ruhája hónál tündöklőbb ezerszer, 

Ó, ily fehér még nem volt eddig ember! 



Jött Mózes, aki eltűnt, mint egy álom, 

Illés, ki elszállt lángoló batáron 

S három tanítvány, boldog halaványon. 



És monda egy: Mi szép, mi szép az élet, 

Mi mély, mi nagy, mi gyönyörű ma Véled, 

Építsünk hármas hajlékot tinéktek! 



Nem szólt a Mester. A fény és a mámor 

Elrebbent mirhaillatként arcáról 

S lenézett a hegy napos magosából... 



És lenn, ahol a Golgota vet árnyat, 

Látta a méla, néma olajfákat, 

Hol nemsokára lelke holtrabágyad! 

