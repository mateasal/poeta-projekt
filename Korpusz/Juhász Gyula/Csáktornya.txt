


Nem voltam itt, de a rozsdás avarban 

Lelkem bejárta százszor a helyet, 

Hol Zrinyi élt, ki a búsult magyarba 

Tüzes igével hitet égetett. 



Az erdő áll még, ősi koronáján 

Hárfáz a szél és vihar orgonál, 

De földdel egyek már az ősi bástyák 

S reményeinknek földje oly kopár. 



Ma már düledék vára lőn Szigetnek 

Egész hazánk s a késő énekesnek 

Bús lelke sírva járja az avart 



És néma daccal, fojtott fájdalommal 

Idézi ősét, aki porba rogyva 

Vérével írta: Ne bántsd a magyart! 

