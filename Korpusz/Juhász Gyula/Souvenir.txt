


Ancsára gondolok, a kis cselédre, 

Aki Szakolcán robotolt szegényke. 

Hajnalra kelt és éjnap egyre fáradt, 

Alázatos szemében szolgabánat. 



Én vele soha, soha nem beszéltem, 

Idegen volt a nyelvem és a vérem, 

Ő bús kis szűz volt, én szomorú férfi, 

A bánatunkat arra ki se kérdi. 



De egyszer mégis váratlan titokban 

A piruló arcára csókot loptam. 

Fölremegett rá kicsi teste, lelke, 

Mint Mirjám, az angyali üzenetre. 



Ki tudja, hol van Ancsa, tán a mennyben, 

De néha vágyom rá, hogy megkeressem 

És mondjam néki, nyelvén más világnak, 

Madárnak nyelvén és nyelvén virágnak: 



Bús, kis cseléd te, szolgáló leányom, 

Két ilyen árva, mint mi, nincs e tájon, 

Ne szégyeld azt a csókot, benne égett 

Egy fájdalmas, nagy, meddő férfiélet! 

