


Hitvány hús, mely bűnre vittél, 

Elporladó, elrothadó, 

Az ostorok csapása ímé 

Gyönyör fejében bús adó. 

Pattogjatok, csattogjatok 

Szilaj csapások, szeges kínok, 

Szenvedd, hitvány hús, mit szenvedtek 

A szomorú, a szent martírok! 



Az álmainkat bűnre váltja 

Az asszony teste, a fehér, 

Izzó, gonosz, szép látomások 

Gyúlnak, ha forr a kerge vér. 

Pattogjatok, csattogjatok 

Kemény csapások, drága kínok, 

Szeresd, hitvány vér, mit szerettek 

A szomorú, a szent martírok! 



A Sátán jár körül e tájon, 

Keresve, hogy kit nyeljen el, 

Vigyázzatok, virrasszatok mind, 

Mert jaj, ha az Úr jönne el! 

Pattogjatok, csattogjatok 

Boldog csapások, édes kínok, 

Halj meg, kevély test, mint meghaltak 

A szomorú, a szent martírok! 

