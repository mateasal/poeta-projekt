


A sors megrázta lelkemet, 

Mint a vihar a jegenyét 

És lelkem mindig énekelt 

S csókolta a vihar egét. 



Letörték legszebb ágamat, 

Hajtottam újat s csöndesen 

Megülték, mint a madarak, 

A vágy, a jóság s szerelem. 



S ha őket is elűzte mind 

A végzet, mégis megmaradt 

Egy álom, fájó és szelid, 

Mint csíra tiszta hó alatt: 



Hogy nem hiába nyílt az ág, 

Madár hiába nem dalolt, 

Hogy mindig lesz nekünk hazánk, 

Ó jegenyék, ó csillagok! 

