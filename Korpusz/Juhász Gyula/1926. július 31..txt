


Petőfiért toroz a társaság, 

Fölzengenek a víg és bús danák, 



Az örök ifjú lelke bujtogat 

Vad vágyakat és édes álmokat. 



Kis kocsma éjén nótás magyarok 

Emléke és reménye kavarog. 



És egyszerre az ivó ajtaján 

Megjelenik egy kedves barna lány, 



Szemében tűz és ajakán mosoly, 

Oly tiszta, édes, oly derűs, komoly, 



Magyar lány és a költő nézi őt 

És fájva látja tűnni az időt. 



Mily fiatal, mily szép, ha látta volna 

Petőfi őt, ily bájjal andalogva, 



Tán legszebb versét írta volna itt! 

Fiúk, igyunk! Idézzünk Valakit! 

