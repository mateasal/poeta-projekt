


Napos tájak ... csöndes, öreg tanyák, 

Bús szikesek, szürkéllő füzesek, 

Ó elhagyott, magányos földanyánk 

Be napos vagy s én oly borús, beteg. 

Be jó is volna rádborulni némán, 

Mint nyári csöndben fölleges, sötét árny 

S pihenni rajtad, termő televény, 

Napos tájak... tőletek jöttem én. 



Jó magyarok a földön és vizen, 

Parasztok csöndesen, magányosan, 

Kik éltek csak s nem érti senki sem 

E dús anya oly búsan mért fogan? 

Be jó is volna tihozzátok állni, 

Valami nagy, új aratásra várni, 

Míg ápol a föld s altat feketén... 

Bús magyarok! Tőletek jöttem én! 

