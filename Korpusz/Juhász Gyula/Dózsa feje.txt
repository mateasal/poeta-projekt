


Fehér gyolcsban, setét éjben 

- Ezerötszáz tizennégyben - 

A kakas épp harmadszor szólt, 

Dózsa feje Szegeden volt. 



Pálfi bíró fölemelte, 

Hajnal előtt sírba tette, 

Lenn a sírban, némán, mélyen, 

Alszik a fej vaksötétben. 



Pálfi bíró Piros lánya 

Hófehér lőn nemsokára, 

Mint viola rózsa mellett, 

Hervad ő is Dózsa mellett. 



Zsarátnok lesz, ami tűz volt, 

Síri virág, aki szűz volt, 

Koponyák és szívek porán 

Új dalba fog új csalogány. 



Hej, a sírok egyre nőnek 

Szőnyegén a temetőnek, 

Elhervadnak mind a rózsák 

Őskertedben, Magyarország. 



Ó de néha éjten-éjjel, 

Mikor csak a kakas éber, 

Kigyúl egy láng, mint az őrszem, 

A szegedi temetőben. 



Nézi más láng lobogását, 

Földi tüzek égi mását, 

Vár egy napot fölkelőben, 

Régi magyar temetőben! 

