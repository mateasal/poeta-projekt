


A szent Demeter temploma előtt, 

A Szent Háromság békés, hűs tövében 

Alszik szegény. A nyári délelőtt 

Arany pompáját hinti szét a téren. 



A két mankó lábánál szendereg, 

Fehér vattába bepólyálva gonddal, 

Így alszik ott a kedves, nagy gyerek 

S a Szent Háromság nézi bús mosollyal. 



Az Atya áldón emeli kezét fel 

S álmában vígan jár a katona, 

A Fiú ráhajol öt szent sebével. 



A Galamb száll, száll hírt adni tova 

A falujába, az édesanyához, 

Hogy jön a Jóska, készüljön a mákos! 

