


A kandallóban égnek a hasábok, 

Már itt az alkony. Isten véletek 

Napfényes erdők, tavaszi szelek, 

Szép ifjúság, te rakoncátlan, álnok! 



Már itt az este. A szőlőlevél is 

Pirosra vált, az ég is rózsafényes, 

- Az elmúlás ez, az emlékezés ez - 

Már itt az este és már itt a tél is! 



Motoszkál még fejében egy-egy ének, 

Szelíd szonettek, mennydörgő szavak, 

Melyekre taps reng és zeng száz ajak. 



A kandalló kiégett. Itt az éjjel. 

S a vak sötétben végsőnek világol 

Két szép szem napja múltak tavaszából. 

