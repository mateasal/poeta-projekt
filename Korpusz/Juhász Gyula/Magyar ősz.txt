


Szép magyar ősz, mosolygó bánatos, 

Olyan nehéz örülni most neked. 

Kinek érlelsz gazdag gerezdeket 

S a rét rózsádat kinek nyitja most? 



Szép magyar ősz ege, elhervadón 

Hány özvegyet lát bágyadt napszemed, 

Harmat helyett csillantva könnyeket. 

Ó messze Dnyeszter, mély Visztula, Don! 



Szép magyar ősz, fátylas magyar ősz, 

Milyen világot érsz, ha visszajössz, 

Mit hoz talányos testvéred, a tél, 



Mikor magányos rónánk elalél? 

Isten, kit áld szelíd angyalsereg, 

Adj víg karácsonyt és békés telet! 

