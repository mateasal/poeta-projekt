


A színfalak közé vígan betáncolt 

S megállt egy tarka spanyolfal megett. 

S míg viharzott a vídám operett, 

Beszéltem néki vágyról és halálról. 



Ó, lámpaláztól ragyogó szemek, 

Ó, fiatal mámor, ó arany évek, 

Ó, színfalak, ó festett semmiségek, 

Közétek többé már nem tévedek! 



Zengő finálé. Bíbor s lila ködben, 

Míg végsőt vonaglott a vad zene, 

Táncolt, mosolygott szőkén és merően. 



Én néztem őt remegve és remélve, 

Ujjongott karja, válla és feje, 

Ó életem gyászos Melpomenéje! 

