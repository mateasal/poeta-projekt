


Ódon kastély mély magánya rejti 

Világ elől méla bánatát, 

Komor ősök árnyéka belengi, 

Innen csak az őszi parkba lát. 



Kísértetek járnak a szívében, 

Őszi éjben a nagy égre néz 

S a magányban és a csöndességben 

Mint a tömjén, ég a szenvedés. 



A világa régen összeomlott, 

A szerelme följáró halott, 

A művészet lombikjába hordott 

Minden üdvöt, minden bánatot. 



Örök formát ölt itt a mulandó, 

Muzsika lesz minden fájdalom, 

Mély magányban, ami maradandó, 

Föltámad a harmadik napon. 



Elpusztulhat gyönyörű világa, 

Úr lehet az őszi hervadás, 

Gondolatok örök lombikjában 

Örök embert alkotott Madách. 

