


Meddő vagyok. Enyém egy szó, színes parázs, 

Ó, de nem enyémek a nagy lángolások. 

Enyém a sejtelmes alkonyodás, 

De napom delelőre sohse hágott. 



Meddő vagyok. Álmok üteme ringat, 

Mint tiszavirágot a tavasz árja 

S ha elvetem szűz álmaimat, 

Lelkemet kétségek szürkesége várja. 



Itt tétovázom ez üres golyón, 

Ahol a golyhók nászutakra járnak 

És tort ülök a halott álmokon 

S dalokkal űzöm el az éjszakámat. 



Majd csak kivirrad! Harsány kakas dalol 

És én római daccal a sírba térek 

S csak éjjel járok föl - valahol, valahol - 

Mint kósza dal, mint bús álomkisértet! 

