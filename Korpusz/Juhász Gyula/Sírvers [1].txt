


Utolsó állomás, közömbös, árva község, 

Hol fonnyad az öröm és elhervad a vágy, 

Hol lassan omladoz az avatag örökség 

S vak Béla lelke sír mohos torony falán, 

Ha egyszer erre jő egy távoli, finom nő, 

Kinek szivében a könny harmata remeg 

És lelke bánatos, mint nárcisz, mely síron nő, 

( Ó távoli öröm, ó messzi szép szemek !) 

Majd fogja mondani öreg tetőkre nézve, 

Melyek alatt lomhán pereg a holt idő: 

- E fásult zugban élt fájó vágyak zenésze, 

Szívében szent tavasz dalait őriző, 

Itt élt, sötét szemét e sötét gyászra vetve, 

Derűt, Itáliát keresve hasztalan, 

Míg elpártolt barát, ifjúság, jószerencse 

És messze élt a nő, ki dalaiba van. 

Itt élt, itt álmodott, itt várta kora végét 

S nem látta a világ, mily szörnyű élet ez, 

Mert gyásza férfibú s az örök égi szépség, 

A művészet sebet s örvényt mind béfedez. 

