


Harminckétéves volnál. Szomorú, 

Fáradt szemekkel néznél e világba. 

Szobád falán egy fonnyadt koszorú 

És a szívedben vágyak hervadása. 



Azt mondanád: Nem ezt reméltem én, 

Keskeny kezed szép homlokodra tennéd 

És melegednél szivarod tüzén, 

Mely hamvadoz, mint az öröm s az emlék. 



Bús költő volnál, keserű magyar 

És a halált idéznéd csöndes este. 

Most a szívedből dús rezeda hajt 

És sírodon legszebb a naplemente. 



Ó bár élnél! Oly jó szenvedni erre! 

