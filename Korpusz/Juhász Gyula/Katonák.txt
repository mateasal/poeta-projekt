


Mennek a naptól égve, 

Útszélen száz virág, 

Delelő messzeségbe 

Fényes, forró világ. 



A folyó nagy ezüstje 

Csalogat, integet, 

Hogy szomjukat lehütse 

S nem szabad, nem lehet. 



Hiába a virágok, 

Hiába szól a dal, 

Előttük bokrok, árkok 

És vár a viadal. 



Boldog, ki tompa aggyal 

Útfélen összedül, 

Nem megy tovább a marssal, 

Csak fekszik - egyedül. 



Ó élet, a te képed, 

E roham, e menet, 

Emberek, ellenségek, 

Megyünk, amíg lehet. 



Az élet napja éget, 

Az élet szomja bánt, 

Űzzük a messzeséget 

És várjuk a halált. 



Boldog, ki tompa aggyal 

Útfélen összedül, 

Nem megy tovább e marssal, 

Csak alszik - egyedül. 

