


Még egy ujjongó éneket próbálnék, 

Mielőtt végképp elföd a nagy árnyék, 

Egy dalt még, melyben ott zengene minden, 

Mi szép volt, nagy volt én tűnt éveimben. 



Egy dalt akarnék, melyben tiszta, bátor 

Hangon, - szegény haldokló gladiátor, 

Elzengeném a Sorsnak, hogy ki voltam 

Baljós csillag homályán, eltiportan. 



Egy dalt szeretnék, melyben megköszönném, 

Hogy elsöpörsz bár, ősi, büszke törvény, 

Hogy összetörsz bár, Peer Gyntjét a vágynak 

S idő előtt vetsz hűvös síri ágyat: 



De mámort adtál, de éneket adtál, 

De tavaszom volt, szebb minden nyaraknál, 

Volt egy Anyám és egy Annám s kerestem 

Valami szép összhangot életemben: 



Ezt nem találtam, gyáván és erőtlen, 

Világok harcán pajzsom összetörtem. 

Kik bízva, győzve tovább énekeltek, 

Egy sóhajt küldjetek az elesettnek! 

