


Az élet mámorában 

Jönnek keserű órák, 

Nagy kijózanulások, 

Szerdai szürkeségek, 

Szörnyű hiábavalóság. 



Opálos színű tájak 

Egyszerre ködbe vesznek, 

Elmúlnak délibábok 

S az utcán és a szívben 

Parádé nélkül temetnek. 



Ilyenkor várni, hinni, 

Megállani keményen, 

Egy dalt dúdolni büszkén, 

Be római vitézség, 

Ó be gyönyörű érdem! 



Ekkor leszünk mi hősök, 

Méltók az új dalokra, 

Méltók az új időkre, 

A boldog, a győztes, a békés 

Jövendő megváltó csókra! 

