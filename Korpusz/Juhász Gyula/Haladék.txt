


Menekülünk a láthatatlan 

És ismeretlen rém elől, 

Ki ránk les százezer alakban 

És egyszer mégis csak megöl. 



Ki ránk vár fényben és ködökben, 

Alattomos gyilkos, konok, 

Minden bukásban és örömben 

Ő közeleg, az átkozott. 



Megengedi, hogy dalba fogjunk, 

Hogy csókoljunk egy tünde nőt, 

Elnézzük, percek üdve hogy fut 

És mint nőnek a temetők. 



Megengedi, hogy meneküljünk 

Mámorba, ködbe, bús vakon, 

Hogy végre lássuk: itt a vesztünk 

S érezzük: nincsen irgalom! 

