


Ó, mint repül az ember, 

Ikarusz óta megnőtt a szárnya, 

Lenéz bízó szemekkel 

Világrészekre és az óceánra. 



Eltörpül a magasság 

És elenyésznek mind a messzeségek, 

Az ember diadalmát 

Harsogják győztes szárnyakon a gépek. 



Köszöntelek, ti bátrak, 

Ti boldogok, kik az egekbe törnek, 

Kik vígan nekivágnak 

Ős rejtelemnek és titkos jövőnek. 



Sírok fölött kerengve 

Az elmúlás szelében szép az élet, 

Ezt hirdeti elesve 

Egy repülő, aki örvénybe tévedt. 

