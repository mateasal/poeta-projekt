


Ez a Tisza! A boszorkánysziget 

Árva nyárfája felém integet: 

A régi tájék, régi emlék. 

Elszáll a lelkem nyugtalan, tova, 

Eltűnik számos századok moha, 

Mintha - Tibiscus táján lennék. 



Római prétor jár az avaron, 

Szívében új, magányos fájdalom, 

Idegen tájnak fáj a lelke, 

A lusta víz, az álmatag ladik, 

Szomorúfűz, el, messze nyugatig 

És daru, árván énekelve. 



S a parton járnak barna emberek, 

Mind hallgatag. Tán átok verte meg? 

S ha nóta szól, még szomorúbb tán... 

Valaha rég itt tengervész dalolt, 

Valaha rég itt mély, sós puszta volt 

S elült vészek sírtak a pusztán. 



... Ez a Tisza! A boszorkánysziget 

Árva nyárfája felém integet, 

Felelek néki a szívemmel. 

És mintha bús nyugalmat hintene 

És mintha hűs fuvalmat küldene 

Egy régi dal, egy régi tenger! 

