


Égő napon, örök robotba hajtva, 

A gúlát rakja millió cseléd, 

A dalt fáradtan dudorássza ajka 

És nem takarja rongya sem sebét. 



A gúla épül, vér és könny tapasztja, 

Szörnyű, nagy emlék, mely az égbe ér 

S az éjszakában és a sivatagban 

Rab milliók sorsáról hírt regél. 



Bús milliókról, akik halni mennek, 

Hogy messze, késő, boldog nemzeteknek 

Látvány legyen a gőgös piramis. 



Ó, fáraók, vigyázzatok, a szolga 

Egy nap a gúlát a pokolba hordja 

S megérzi már, hogy ember maga is! 

