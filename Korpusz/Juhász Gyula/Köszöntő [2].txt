


Hallom, hogy egyik lusztrumod letelt. 

Pajtás, fogadd e csöndes éneket; 



E halk köszöntőt, mely szívből kiván 

Békés nyugalmat annyi harc után. 



Békés nyugalmat: egyszerű a szó, 

De sorsunk, hej, fukar jutalmazó! 



Pedig mi oly szerény fiúk vagyunk. 

Oly keveset s oly gyöngén akarunk. 



Egy dalt, ha néha szívünk megdobog. 

Egy dalt dúdolnánk, fáradt vándorok. 



S álmodni vágyunk olykor, ami szép, 

Mint alvó gyermek anyatej izét. 



És néha tisztán, mélyen érzeni, 

Hogy élünk s nemcsak tengünk erre mi! 

