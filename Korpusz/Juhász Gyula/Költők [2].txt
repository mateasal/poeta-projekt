


Lassan, búsan leszáll reánk a köd. 

A vén világnak gyászterhes golyója 

Útját a semmiben rokkanva rója: 

Aludni vágyik már e lusta föld! 



Mi már fáradt inakkal, lázas aggyal 

Jöttünk ide, hol sorsunk árnya vár ránk, 

Már letarolva a lombok s a pálmák 

S lángkarddal int a szomorú arkangyal. 



S e gyászodú lakói összebúnak, 

Minden tüzét felfűtik ez odúnak 

S melegszenek, a titkos égre nézve. 



Néhány elszánt szív énekelni próbál 

S ez aranyhangú, olvatag daloknál 

Fölenged sorsunk nagy kőszívűsége. 

