


Mint a hajótörött palackját, 

Úgy dobtam el e verset én, 

Fölírva életem kudarcát 

Reménytelenség szigetén. 

Vándor, ha eljut a kezedbe 

E pár sor, gondolj szánva rám, 

Kit elhagyott a jószerencse 

És nem lelt fényt az éjszakán. 

Csak tengek, lengek, mint a kóró, 

Magánosan és hasztalan, 

Vak és siket nekem a sorsom, 

Minden poggyászom odavan. 



Kitárom a világviharnak 

Vacogó, tépett lelkemet 

És várom az örök hatalmat, 

Amely kegyképen eltemet. 

