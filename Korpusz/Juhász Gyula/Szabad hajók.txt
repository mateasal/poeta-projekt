


Szabad hajók a távol óceánon, 

Köszöntelek, boldog, szabad hajók. 

A ti világotok az én világom, 

De én most rab vagyok, most rab vagyok. 

Tisza vizének egyhangú magányán 

A révben ringom, bordám oly beteg, 

Ti a titokzatos távolba jártok 

És én nem mehetek! 



Szabad hajók, mi büszke gyönyörűség 

Szelni a gyöngyös, tajtékos habot, 

Ó tenger: végtelen, boldog mezőség, 

Vágyak, kalandok, gályák, viharok! 

Piros vitorlát tárni új szeleknek, 

Táncolni hullámok toronyhegyén 

És én e csöndben, révben vesztegeljek, 

Árván révedjek én? 



Szabad hajók a vihar éjszakáján, 

Mikor Szent Elmo lilás tüze ég 

A tenger és ég harsogó határán, 

Mikor villámok ujjongnak: elég! 

Be irigyellek, szép halált haltok ti, 

Engem hazám bús réve ittmaraszt, 

Hínár és jég között örök közönyben 

Várok egy új tavaszt! 

