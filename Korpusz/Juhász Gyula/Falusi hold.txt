


Tar ágak közt a falusi egen 

Napeste jöttén a hold megjelen. 



Újult karéja tündökölni kezd 

S megszépül a szegény falusi est. 



Alacsony homlokú házak fölött 

Virraszt varázsa, a bús és örök. 



S hogy nő az árny és húga a magány, 

Mindig dúsabbá nő az éj falán. 



Vékony karéja folyton fényesebb, 

Már glória lesz holt tetők felett. 



Ő a szerelmem, vágyam csillaga, 

Az életem, az álmom ő maga. 



Szép tünde csillag tar ágak között, 

Ott tündökölsz már kedvesem fölött: 



Ki dús haját, mely fényeddel rokon, 

Most bontja ki a messzi balkonon. 

