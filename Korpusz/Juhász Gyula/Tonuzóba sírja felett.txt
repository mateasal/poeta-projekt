


Abádi rév táján ha jártok 

Tarajos felhőrom alatt, 

Mondjatok valami fohászt ott, 

Hogy lenn nyugodjanak! 



Ez a fohász oly mélyből jöjjön, 

Mint ezer esztendő maga, 

Lélekből, mely borong örökkön, 

Mert leszállt csillaga! 



Lélekből, amely egy velük, 

Kik párosan ott alszanak, 

Tonuzóba, a gőgös ük 

S felesége alant. 



Mert ősi hitükért vesztek ők, 

Mely öreg, mint e kehes világ, 

Vén, mint őserdők, legelők 

És az örök csirák. 



Abádi rév táján ha jártok, 

Mondjátok el az ősi fohászt, 

A fohászt, amely nem búg homályban, 

Mint ódon orgonák. 



A fohászt, amely lélekből buggyan, 

Mely süvölt, harsog és dadog, 

Melyre Kelet taníta hajdan, 

Néhai magyarok! 

