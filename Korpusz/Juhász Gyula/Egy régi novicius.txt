


Kolostor mélyén voltam gyermek én, 

Szívem fehér volt, mint ama virágok, 

Melyek az oltár fülkéjében álltak 

És fényre vágytak délnek idején. 



Kolostor mélyén nyílt szívembe ki 

Az első szerelem csodavirága. 

Emlékezem e szép, bús ifjuságra, 

Tömjénes illatát érzem neki. 



Tavasszal elméláztam az imákon 

És úgy sejtettem: él még a világon 

Valaki, aki engem még szerethet. 



S fölnézve karcsú, bús Madonnaképre 

Új áhítat szállt a szívem mélyére 

S tömjénüket küldték a messzi kertek. 

