


Tavasz, nyár, ősz, tél jönnek, mennek ők, 

Az olvasó ül békén és virraszt, 

Virulnak és hervadnak a tetők, 

Mint óbor, az ó könyv ad új vigaszt. 



Az élet álom. Tavaszunk rövid, 

Nyarunk forró és őszünk szomorú, 

Telünk hideg és mindent elföd itt 

Nyirkos síron a fonnyadt koszorú. 



A bölcs szelíden és bánatosan 

A csöndes és jó könyvekhez oson, 

Ezek a sírig hűséggel kisérnek. 



Felelni ők se tudnak a szegénynek, 

De, amiért itt mégis élni jó: 

Van bennük sok szép rezignáció! 

