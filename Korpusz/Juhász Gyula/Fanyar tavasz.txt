


Ma jobban fájsz, mint eddig, ó tavasz, 

Te minden évben ékes és derűs, 

Te minden évben fiatal maradsz 

S az én szívemből lassan messze tűnsz. 



Hol vagytok régi tavaszok szelid 

És édes játékai, szerelem 

S dicsőség pillangói, merre vitt 

Víg táncotok, mely játszott csak velem? 



Hol vagytok régi lányok és dalok 

És régi álmok, hol a régi bú, 

A régi bú, hogy fiatal vagyok? 

Az örök álom vár már, vén fiú! 

