


Az Isten malmai 

Őrölnek csendesen, 

Zeng, zúg a végtelenség, 

Halál és Szerelem, 

Földön hadak robognak, 

Kométák az egen. 

A plánták egyre nőnek 

S hervadnak rendesen, 

A néma temetőkben 

Ragyogva s jeltelen 

A sírok sokasodnak, 

Tavasz lesz egyre fenn, 

Gyümölcsei az ősznek 

Rothadnak redvesen, 

Annát tegnap szerettem 

S felejtem szűntelen, 

Nem vérzik már piroslón, 

Fehér bimbó sebem, 

Magam is rögbe térek, 

Belőlem fű terem, 

Felőlem soha többé 

Nem fogtok hallani, 

Őrölnek csendesen tovább 

Az Isten malmai! 

