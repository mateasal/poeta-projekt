


Nektek hagyom, ha innen elmegyek 

E búcsúzót, jövendő emberek! 



Ha emlékeztek, mit daloltam én, 

Ne kérdezzétek majd, ki voltam én. 



Nem a pacsirta fontos, csak a dal, 

Mely a nem múló, szent összhangba hal. 



Én botorkáltam s botlottam sokat, 

De nem szűntem dúdolni dalomat. 



Szomorú volt a versem, jól tudom, 

Csüggedten álltam sokszor féluton. 



Én vétkem, én nagy vétkem, érezem, 

Hogy nem láthatta könnyemtől szemem 



Sokáig a fölpirkadó napot: 

De ti ezen ne csodálkozzatok! 



Ha én a gyöngyvirágos hant alatt 

Nem álmodom, csak fekszem majd hanyatt, 



Kívánom és ez testamentumom, 

Akarom én, ez így is lesz, tudom: 



Hogy meg ne értse többé senkisem, 

Miért vérzett el lassan a szivem, 



Miért volt nekem fájó, ami szép 

S a fiatalság tavaszi izét 



Miért érezte fanyarnak a szám 

S az asztal végén, vidám lakomán 



Mért sírtam én, mint az elátkozott: 

Ne értsétek meg azt, ti boldogok! 

