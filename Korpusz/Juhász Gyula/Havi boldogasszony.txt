


Az öreg templom füvellő tövében 

A nyári éjben ott hevernek ők, 

Parasztok, barnák, csöndes és komoly nép, 

Mint hajdan őseik, a bessenyők. 



A vén zsolozsmát egykedvűn morogják, 

Az anda hold hint rájuk teritőt, 

A közel temető mellett a kósza 

Komondorok jelentik az időt. 



A szent szobor lábánál gyertyafényben 

Bozontos ősz, szakállasan, sunyin, 

Boszorkányos szemmel vigyázza őket 

Az imádságos magyar Rasputin. 



Éjfél után már imbolyog a gyertya. 

Szekérvárában szundít a sereg, 

Fekete Mária palástja rajtuk 

És ajkuk bűvös igéket remeg. 



Már alszanak, már messze, messze mentek 

És míg a Göncöl szekere görög, 

Ők ázsiai rónákon robognak, 

Emese álma ez: mély és örök. 

