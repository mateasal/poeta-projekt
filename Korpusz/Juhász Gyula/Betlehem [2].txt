


A kocsma ajtaját kitárják 

S hozzák subában a telet, 

Az istállóban ott a jászol, 

A jászolban a Szeretet. 



A gyémánt csillag áll fölöttük 

Füstös lármában szeliden, 

Nyájas barmok között az almon 

Az Ácsnak Gyermeke pihen. 



Kántálnak a három királyok 

S velük a jámbor pásztorok, 

A söntés mélyén egy elázott, 

Elbúsult zsöllér tántorog. 



Könnyes szeme bámulja báván 

A betlehemi csillagot, 

A jó reményt, mit körülállnak 

Szegények, árvák, magyarok! 

