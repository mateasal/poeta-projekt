


...Korhadt kor, bíbor máglyafénnyel, 

Fekete gyásszal, már elég, 

Ember, virrasztó szűz, nagy éber, 

Lásd újra az öröm delét! 

Égjen arany napja Homérnek 

S Virgil szerelmes holdja már, 

Istenei a derűs égnek, 

Flórenc virágos völgye vár! 



Ó szálljatok le égi körben 

Lebegve zengő gráciák, 

Antik örömben, új erőben 

Szülessen újra e világ! 

A fekete halál nem élet, 

A füstös máglya nem tüzünk, 

Tenger ölén szűz szobrok élnek 

S az öröm a mi szép szüzünk! 



Ó kelj ki patyolat habokból 

Szép Afroditénk újra már, 

Ó forrj gyönyör, te édes újbor, 

Virágos Flórenc halma vár! 

Jövel te is, bár új alakban, 

Pallas, Mentor, víg bölcseség, 

Ki búsultál borús Bizancban, 

Boccaccio mond ma új mesét! 

