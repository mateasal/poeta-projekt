


Nyár vala, arany napsütés, 

Piros pipacsok. 

Magyar határban véres aratások 

És sok szép halott. 



Valami méla pap beszélt, 

Szláv, tömjénes, ősz. 

Ő mondta ezt a hervatag beszédet, 

Mely vén s ösmerős. 



Látjátok feleim! S a nép 

Hallgatá csöndesen. 

Serény csaták sebét büszkén mutatta 

A hős tetem. 



És a legények eleje 

Már a toron mereng, 

Hol áldomások esnek, dús ivások, 

Tilos nóták, virágénekek! 

