


Mélységes tengerfenéken 

Fölbúgnak a harangok, 

Tompa, tétova hangok 

Mélységes tengerfenéken. 



Lelkemnek árva mélyén 

Fölbúgnak a harangok, 

Múltamból tétova hangok 

Lelkemnek árva mélyén. 



Viharos óceánnak 

Nagy lelke harsog a mélyben, 

Nagy lelke búg a nagy éjben 

Viharos óceánnak. 



Csak kongjatok harangok. 

Panaszod szálljon a szélbe 

Múltak hajótörése! 

Csak kongjatok harangok! 



Lesz egyszer ünnepem itt fenn, 

Megnyílnak a mélységek, 

Garmada kincse vak mélynek 

Vakítani fog itt fenn. 



Hallgatja a jövendő 

Múltam harangkongását, 

Lelkemnek zokogását 

Hallgatja a jövendő! 

