


Be szörnyű csönd ül e vén táj felett: 

Halálos csönded, elhagyott Kelet. 



A sátorok elmúltak és a rom 

Oly néma, mint kővé vált fájdalom. 



A felleg, amely ballag az egen, 

Ezer év gyászát hordja vemhesen. 



A varjú, mely rebbenve száll tova, 

Tán érzi, minek áll ma itt tora? 



A nap vezéri sátora, az ég 

Aranybíborral, régi volna még 



S a csillagok, az örök őrszemek 

Az ősi vigyázással fénylenek. 



S a szél a régi dalt dúdolja csak 

S a jegenyék a vártán állanak, 



De jaj, hol van ma ama hét vezér, 

Hol egy is, egy csak, aki nem beszél, 



De vérét a serlegbe önti és 

A néppel együtt győzni, veszni kész. 



És hol a nép, amelytől fél Nyugat? 

A szeri pusztán kósza eb ugat. 



Bagoly huhog a bús rom rejtekén, 

Ó szeri eskü: hadd idézlek én! 

