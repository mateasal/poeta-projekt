


Nem jártam én soha Dunán túl, 

Hol Kupa, Vata elesett, 

Hol lankás dombok koronázzák 

Az alkonyvéres egeket. 



Én a Tiszának és Marosnak 

Szögében élek álmodón, 

Hol Attila, Ajtony robogtak 

Valaha vemhes táltoson. 



Az ősi szent tűz szürke hamvát 

A szél szívembe szórja itt, 

Keresem a turáni nagyság 

Örök, konok magyarjait. 



Keresem a kialuvó láng 

Maradék üszkét az egen 

S a hun király bús koporsóját 

Magyar folyó mélyébe, lenn. 

