


A tündöklő színeken komor varázzsal 

Ragyog, villámlik a tragédia, 

Mely zord költője végzetére rávall 

S hallgatja mind a víg ma száz fia. 



Ledér vállak hava csillogva reszket, 

Kacér tekintet égve, gyújtva száll, 

Szövődnek flörtök, pletykák és szerelmek, 

Az élet ünnep s játék a halál. 



A bíbor kárpiton túl messze, messze, 

Távol táj havas hantjai alatt 

Pihen a költő s érzi a havat, 



Mely egyhangún leng és nő felette, 

Mint egykor sorsa éjjelén a gyász 

S nem érzi, hogy már volt föltámadás. 

