


Megyünk és fáj a vándorlás magánya 

És hogy kemény kövektől zord az ut 

És nincs, ki az utast estére várja 

S a távolok lámpája is hazug. 



És csak tovább van és csak messze, messze 

És hull a köd és száll a mély ború 

S halott lombot terít elénk az este 

És koszorúnk mindszenti koszorú, 



De mi akartuk, hogy magányba menjünk 

És e világon csöndes győzedelmünk 

A szűz magasság, hol lelkünk lakik. 



Nézz vissza, szívem, árva és kifáradt, 

Milyen nyarak, milyen pompák és tájak, 

Miket elhagytál! De már itt vagy, itt. 

