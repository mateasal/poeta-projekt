


Nyugodt erőben viruló királynő, 

Koronás város a bús végeken, 

Míg arany tallért hint a gyászpompás ősz, 

Én ligetednek árnyát keresem. 



A ritka lombok közt, gyér napsütésben 

Petőfi és Reviczky árnya int, 

Ó első szerelem, tűnt ifjú éden, 

Mely nem ismétli többé dalait. 



Ó első szenvedés, gyönyörű bánat, 

Mily kedves és mily fájó vagy te már. 

Már itt az ősz és rám az este vár. 



Én bámulom a büszke palotákat, 

De ligetedben, néma utakon 

Pompázva int két örök fájdalom. 

