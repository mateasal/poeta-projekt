


Magyar hitnek és magyar reménynek 

Hírmondói, jőjjetek le Délnek, 

Hol virággal vár rátok Szeged, 

Hol Dankónak dalai zokognak 

S szőke Tiszán mélázó haboknak 

Muzsikája hí benneteket! 



Hozzátok el a magyar szegénység 

Drága kincsét, a jóság, a szépség 

És igazság áldott dalait. 

Hadd szóljon a boldog csillagokba 

Magasztosan sírva és ujjongva 

Magyar Isten trónjához a hit! 



Csokonai verse a reményhez, 

Petőfi száz dala, a bús, édes, 

Mind, amit csak ezer év terem, 

Bokrétája legyen ünnepünknek, 

Halljon meg már a világ bennünket, 

Zengjen a dal győzedelmesen! 



Magyar hitnek és magyar reménynek 

Legyen lelke, szárnya ma az ének 

S kirepítő ős fészke Szeged, 

Tiszapartról szálljon Dunapartra, 

Marospartra, kelettől nyugatra, 

A jövőbe a víg üzenet: 



Magyarok, az éjszaka virrad már, 

Borús égen új hajnal hasad már, 

Nem leszünk mi már soká rabok! 

Ó, de addig bús emlékezetnek 

S jó reménynek pásztortüze mellett 

Vigyázzatok és daloljatok! 

