


Szelíd az este, mint a lányok 

Vasrácsos ablakok megett, 

Mikor hervadnak és merengenek. 



Az utca végén tétovázón 

Megállanak a tehenek 

És nem látják a szürke, gyöngy eget, 



Melyen most gyúlnak ki a lángok, 

Mint örvendetes üzenet, 

Hogy a világon áldott este lett. 



Békák zenélnek, bús cigányok 

S a toronyóra, a beteg, 

Öreg szív elfáradtan ver hetet. 



A legszebb út a temetői sor, 

Mikor az ősz a fákra rátipor. 



S az özvegy lombok árva levele 

Szédülve száll a temető fele. 



És a fakó aranykereszteken 

Halotti táncát lejti csendesen. 



A morva erdők mély fájdalma zúg 

És vágyainkat viszi a vasút, 



Mely sírva vágtat át a híd felett, 

Míg szőke füstje a felhőkbe leng 



S az idegen rögök moraja búg: 

Látjátok feleim, hogy mik vagyunk. 

