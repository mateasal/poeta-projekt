


Vörös fáklyák lobogtak, 

Mint üstökösfarok 

S fényes máglyák omoltak 

S harsogtak harcdalok 

S véres karddal robogtak 

Vészes arkangyalok 

S konok daccal zokogtak 

Eretnek kardalok 

S vetéseken tiportak 

Kegyetlenül s balog 

Az ércpáncélba horpadt 

Érclelkű lovagok. 

De jött Ferenc szelíden, 

Szemében kék virág, 

Lelkében boldog Isten, 

Szívében új világ 

És énekelt imígyen 

Profán litániát: 

" Szép húgaim, galambok, 

Nővéreim, ti fák, 

Testvéreim, ti barmok, 

Legyetek jók ti hát !" 

