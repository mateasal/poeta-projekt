


Az álom vonata befűtve, 

Már indul ködön, síron át, 

A zord jelenből menekülve 

Keresi elhagyott honát: 

Megy, zakatol a drága múltba, 

Mely északfénnyel várja már, 

Ó, régi versek háborúja, 

Száz égbenyúló - kártyavár! 



Megyünk, poroszkálunk az éjben, 

Várad szent éje, mámoros, 

Fölzendül vén ivók zenéje, 

Hol a magyar bánat toroz. 

Adyval állunk ősi vártán 

S új barikádon: dúl a harc, 

S a fajtánk balga pusztulásán 

Jövőbe sír az új panasz! 



És Léda jő és Anna is vár 

S borunkban könny és vér ragyog, 

Álmunk dicső és sorsunk hitvány, 

Költők vagyunk mi s magyarok. 

A temetők megállj-t riadnak, 

Fejfák között visz már csak ut, 

S vonatunk véres virradatban 

Egy óriás, bús sírba fut! 

