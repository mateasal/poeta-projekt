


" Azt mondja, isten. Boldog istenek 

Derűs mosollyal nézhettek le rája, 

Míg bíboros gúnyában didereg 

S igazságot vár a zsidók királya. 



Azt mondja, isten. Herkules maga 

Elbánna véle buzogánya nélkül 

S szemében a rajongás csillaga 

S szemében a lemondás könnye kékül. 



Azt mondja, isten és alázatos, 

Azt mondja, isten és zsidó az anyja 

És Názáretről hol jósolt a jós? 

És tanítványa maga megtagadja? 



Azt mondja, isten! És nem látta még 

Az örök várost és a büszke császárt 

S szemében más világok lángja ég 

S szelíd szavával föltámasztja Lázárt !" 

