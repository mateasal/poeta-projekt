


Haldokol a holt szezon már 

És a nyárnak vége, vége, 

Nem esik már az eső és 

Emelkedik a közélet. 



Szatymazról már jönnek, jönnek, 

Akik Velencébe mentek, 

Visszatér a fogyókúrás 

Növő gonddal, növő gonddal. 



Véget ér a szinekúra, 

Révbe ér a lóvonat és 

Megindul már valahára 

A vita a villamosról. 



És a korzó bezzeg hangos, 

Munkálkodik a villamos 

Két munkása és örömmel 

Üdvözöljük Fodor Ellát. 



És szomorúan üdvözöljük 

A lejárt nyarat s a váltót 

S mélabúval s felöltővel 

Búcsúzunk Stefániától. 



És a színház, ó a színház 

Táján, gonddal szíve táján 

Föltűnik Makó s a Kassban 

A makaó és kaláber. 



Itt lesz az ősz, itt lesz újra, 

Bár már látnám, mert idáig 

Csupa őszi hangulat volt 

Júliusban, augusztusban. 

