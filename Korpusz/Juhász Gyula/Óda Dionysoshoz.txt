


Hatalmas izmú hős, víg isten, földre szálló, 

Mámor barátja te, az élet szeretője, 

Kinek királyi bot a termő szőlőtőke, 

Feléd cikáz e dal, elégiára váló. 



Az volt a szép világ, az élet és a mámor, 

Az öröm himnuszát ujjongni szilajon, 

Szent táncot lejteni a nevető napon, 

Nem félni bánatok sápasztó alkonyától! 



Pogány volt ősöm is, a barna tűzimádó, 

Pirosló hajnalon a nap felé kiáltó, 

Én is, a szomorú, én is pogány vagyok: 



És bár köd és ború szürkén szívembe szállong 

És bár minden napom egy evoét temet, 

E dalt elsírom és benne - lelkemet! 

