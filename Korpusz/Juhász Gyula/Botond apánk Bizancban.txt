


Botond apánk zömök, konok magyar volt, 

Turáni vére még lobogva lángolt, 

Országokon által vígan barangolt. 



Szerette a színes, hímes világot, 

Bár napkelet volt ringató bölcsője, 

De lelke dús és bús Nyugatra pártolt. 



A németet rajongva vágta, ölte 

S a Rajna nektárját buzgón kiitta. 

Temérdek szolgát küldözött előre. 



Nótásszavú volt s barna arcú szittya, 

Kemény kaland volt néki ez az élet 

És lángborát mély áhítattal itta. 



Megtette, amit egyszer eltökéllett, 

Asszonyt ölelni és ellent levágni: 

Így jó a világ és így szép az élet! 



Szeretett ő nagy messze földre járni, 

A Dómok drága kincsét megcsodálta 

( És nem röstelte az iszákba vágni.) 



De vérét sem kímélte vad csatákba. 

Az unalom: csak ez volt öldösője, 

Az unalom a halál nyirkos ágya. 



Darumadár nem vár a kora őszre, 

Botond apánk is fényes Délre tartott, 

A harc turulja szállongott fölötte. 



Meglátogatta a pompás Bizancot, 

Hol isten a császár, a népe szolga, 

Vágyott kalandot, tornát, harci sarcot. 



De zárva volt az aranyszárnyú porta 

S a kurjantását nem hallotta senki, 

De bárdcsapását minden meghallotta! 



Bement bosszús Botond, nem félt bemenni, 

Szemét az új, szűz csudákon feledte, 

Bizanc a minden és a többi semmi! 



Itt selymesebb a színes szoknya selyme, 

Aranyosabb a glória a képen, 

Itt szebb a nőtest és a férfielme. 



Hej, ez a Bizanc az elveszett éden, 

Botond apánkat a hideg kirázta 

Csodát csodáló gyermek gyönyörében. 



Mit vinne el a büszke, dús Bizancból? 

Nem aranyat, az Nyugaton is sárga, 

Nem boritalt, az Keleten is lángol. 



Egy sugarat egy asszony mosolyából. 

