


Mindenféle igazgató 

Elszerződtet engem, 

Én pediglen itt maradok, 

De én nem szégyenlem. 

Kicsi vagyok, majd megnövök 

S leszek fővárosi, 

Az én nevem, híres nevem 

Kukorica, Kukorica Rózsi. 



A szegedi humoristák 

Mind belőlem élnek, 

Én köteles híve vagyok 

Minden nőszemélynek. 

Városházban és színházban 

Első helyen ülök, 

Az én nevem, becses nevem 

Kukorica, Kukorica Fülöp! 



Az én szavam Isten szava, 

Mert a néppel tartok, 

Meginog a toronyalja, 

Ha egyet rikkantok. 

Sokat beszél az ember, míg 

Feje lágya benő, 

Az én nevem, ösmert nevem 

Kukorica, Kukorica Benő! 



Szeged város, híres város, 

Tápéval határos, 

Van is neki panamája 

S ez az általános, 

Én pediglen tisztogatok, 

A dolgok így állván, 

Az én nevem, régi nevem 

Kukorica, Kukorica Kálmán. 



Szűrdolmányom ezüst gomb és 

Szegeden kultúra, 

Mit tudják itt, mi fán terem 

Preludium, fúga. 

Mikor adnak itt operát, 

Mely sok pénzt igényel? 

Az én nevem, jeles nevem 

Kukorica, Kukorica Péter! 



A szegedi aranyifjú 

Mind éntőlem retteg, 

Én dobom ki én veszem be 

Őket önkéntesnek. 

Táncoljatok magyar lányok, 

Nálam van a lista. 

Az én nevem, magyar nevem 

Kukorica, Kukorica Pista! 



Mindenféle szerződésnek 

Vége szokott lenni, 

Mindenféle jó színésznek 

El kell innen menni! 

Én se vagyok ripacs éppen, 

De egyedül bajos! 

Az én nevem, az én nevem 

Kukorica, Kukorica Lajos! 



Toronyalja a lakásom, 

De ez csak az egyik, 

Mindig járok, meg sem állok 

Soha Budapestig. 

Sok az ügyem, sok a bajom, 

Sok a banket, muri, 

Az én nevem, becses nevem 

Kukorica, Kukorica Gyuri! 



Sok híres ház van Szegeden, 

Városház és színház 

És a harmadik egyetem, 

Bár erre még nincs ház. 

De azért a kávéházban 

Ül az egész város, 

Számos látogatást kérek: 

Kukorica, Kukorica János! 

