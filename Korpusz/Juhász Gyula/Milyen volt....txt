


Milyen volt szőkesége, nem tudom már, 

De azt tudom, hogy szőkék a mezők, 

Ha dús kalásszal jő a sárguló nyár 

S e szőkeségben újra érzem őt. 



Milyen volt szeme kékje, nem tudom már, 

De ha kinyílnak ősszel az egek, 

A szeptemberi bágyadt búcsuzónál 

Szeme színére visszarévedek. 



Milyen volt hangja selyme, sem tudom már, 

De tavaszodván, ha sóhajt a rét, 

Úgy érzem, Anna meleg szava szól át 

Egy tavaszból, mely messze, mint az ég. 

