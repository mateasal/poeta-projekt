


A régi utcán lassan ballagok, 

Fölöttem békés esti csillagok. 



Mély nyugalom lágy szőnyege terül 

Végig az utcán s a csönd hegedül. 



Az ablakok, mint hű öreg szemek 

S a régi házak is öregszenek. 



Oly egyedül, oly bánatos vagyok, 

Mint akit minden álma otthagyott. 



S a csöndben, estben, árnyban mintha csak 

Hozzám suhanna egy szelíd alak. 



S én halkkal, loppal suttogok vele, 

Mint hervadt hársak hulló levele. 



A magyar bánat mély zenéje zeng, 

Bús hangfogóval vén szívembe bent. 



Én sírok, vallok, panaszom zokog, 

Ő mosolyog, miként a boldogok. 



A hangja mint a távol cimbalom, 

Szívembe zöng nyugalmas biztatón. 



Szemén megcsillan egy tisztább világ, 

Mint jegenyéken túl a délibáb. 



Ó drága árnyék, holt, hű cimbora, 

Biztass, vezess és el ne hagyj soha! 

