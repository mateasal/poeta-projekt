


Én néha nem tudok szemekbe nézni. 

Vannak galád, kicsinyes, zöld szemek, 

Melyekben nem loboghat semmi égi, 

Melyekben hínár él és szenny remeg. 



Szemek, melyektől kisgyerek koromban 

Nehéz volt álmom s félős éjszakám, 

Szemek, melyek e földi szép pokolban 

Vígan ragyognak és bajt hozva rám. 



Szemek, melyekben üzletek világa 

Sárgásan ég és zöldesen lobog, 

Melyektől fölriadnak álmodók. 



Ó idegen szemek hideg parázsa, 

Hadd nézzek napba, holdba részegen, 

Melyek szűzek, tiszták, mint mély szemem. 

