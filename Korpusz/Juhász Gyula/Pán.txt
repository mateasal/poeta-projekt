


Öreg vagyok én. Sok, sok ezeréves, 

Áldás és átok szállt tova felettem. 

Öreg vagyok én. Már minden időket 

Átvergődött és átujjongott a lelkem! 



Aranykor édeni, boldog derűje 

És középkori bágyadt, lila árnyak, 

Múltak kesergő, tépett hegedűje 

S jövő zenéje, mind szívembe szálltak! 



Taja királynő talányos szemén 

S a jövő homlokán piros csókom égett, 

Ó, én vagyok az örök vőlegény, 

Aki eljegyzem az isteni szépséget. 



Öreg vagyok én. De pihenni még 

Korán lesz, korán! Még dalomra várnak 

A titkos, az áldott, a boldog semmiség 

Ölében repeső új álmok, új vágyak! 

