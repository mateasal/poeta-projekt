


Az óra áll és én hallgatva fekszem. 

Künn néha fény van, néha mély homály. 

Nagy szekerek vágtatnak át a csenden. 



Ijedten rezzen össze vén szobám 

És néha gyertyát gyújt valaki halkan 

És nem tudom, hogy későn vagy korán? 



Csak érzem, szörnyen egyedül maradtam, 

Meghalt a hír és elhagyott a párom... 

De íme, könyvektől nehéz a paplan! 



Könyvek, első szerelmem e világon, 

Könyvek, ti hoztatok mindent nekem, 

Felejtést és vigasztalást e tájon! 



Most is, hogy tűnt kéjektől ég szemem 

És csalódásoktól tépett a lelkem: 

Gileád írját adjátok nekem! 



Anatole France, ó mosolyogj helyettem! 

