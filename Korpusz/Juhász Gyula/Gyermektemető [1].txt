


Virágos ágyak mélyén gyermekek 

Álmodják már az örök életet. 



Egy ágyban alszik két testvérke itt, 

Megférnek szépen. A halál szelid. 



Ez élt egy évet, az három napot, 

Most örök a nap, mely rájuk ragyog. 



Egy gyík szalad a zöld ágyak között, 

Siet, miként e földi örömök. 



Egy gyár kürtője a kék égbe zeng, 

Élő nagyok, kicsit pihenjetek! 



Virágos ágyak kertje egyre nő, 

Virágzó vágyak földje: temető. 

