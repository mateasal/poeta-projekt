


Különös itt az Iszter, 

Hajókat nem emel, 

Megy a pontusi révbe 

És nem visz minket el. 

Trajánus oszlopánál 

Csodálkozik nagyon: 

Mit akarsz, gőgös emlék 

E csöndes avaron? 



Tibiscus szomorú víz, 

Oly álmos és szegény, 

De néha szűz virágzás 

Pattan ki a szinén. 

Egy éjszaka s színes lesz, 

Egy hajnal s vége már. 

Álmodik és nagyon vár 

Valakit ez a táj! 



Germániában tölgyek 

És tölgydárdák soka, 

Britannia gályát visz, 

Vár rá Thulé foka, 

Gallia tornyokat rak, 

Dalos minden fia, 

De szörnyű mélyen hallgatsz, 

Baljós Pannónia! 



Rómából száll a sas még, 

De napunk vörhenyes, 

Ilyen az áldozó nap, 

Ha temetőt keres. 

A kardunk éle csorba 

És éles - szatiránk, 

A Sas nagyon kifáradt 

S nagyon nagy a világ! 



Pannónia vidékén 

Hűvös az ősz dere 

S idegenül ragyog ránk 

A Göncöl szekere. 

Tejút szabad mezőin 

Még hadak útja lesz, 

Tibiscus szőke fodra 

Hódítók ágya lesz! 



Tibiscus szőke fodra 

Hajókat még emel, 

Pannónia vidékén 

Még valaki énekel! 

Germániában lesz még 

Tölgyekben nagy hiány 

S valaki győzve, bátran 

Új nép zivatarában 

Robog át Gallián! 

