


Benn gyertyafény, künn csillagfényes éjjel, 

Kapunk tövén elfojtott szenvedéllyel 

Csókok dalolnak szépen, csöndesen. 

Én hideg párnán ringatom fejem 

És olvasok. A szavak összevesznek, 

Szavakból vágyak lesznek 

S vágyaktól oly nehéz az ágyam. 

Ki olvas most a nyári éjszakában? 

Ki gondol most rég elszállott igékre, 

Latin bölcsességre? 



Mikor kinézhet az égi mezőre, 

Hol a szerelmes csillagpárok járnak, 

Mikor kileshet a remegő zöldre, 

Melynek árnyán a csókok muzsikálnak? 

Csak én legyek az olvasó, a bölcs, én, 

Csak engem érdekeljen régi törvény, 

Mikor örök törvénye szól a vérnek 

S csók és csillag beszélnek? 



De engem már megcsaltak tavaszok 

És megvettek már korai fagyok. 

És olvasok, olvasok, olvasok. 

Künn csillag ég és benn a könny ragyog, 

Csak olvasok. 

