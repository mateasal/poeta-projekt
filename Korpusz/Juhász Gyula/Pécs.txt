


Nyájas Dunántúl szelíden ívellő 

Áldott ölű hegyei koszorúzzák 

A régi várost, melynek égbe zengő 

Harangszava szent, magyar szomorúság. 



A város régi, ó de örök ifjú 

Remények gazdag lombjai borítják, 

Öreg kapukból fiatal hit indul 

És jobb jövőbe lelkendezve hírt ád. 



Mecset smaragdja tör a mély azúrba, 

Keresztje mellett félhold mélabúja: 

Magyar, török megbékélt múltja int 



S hol barna alkony bontja fátylait, 

Virrasztva és vigyázva, várva vár 

Víg virradást a bús "magyar határ ..." 

