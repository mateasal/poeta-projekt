


Mint Izaiás prófétádnak 

Ajkát tüzes szénnel jelölted, 

Égő szened lett vágy és bánat, 

Uram, így állok már előtted! 



Jó volt Uram, az égető szén, 

Amelytől ajkam és a lelkem 

Hirdette, mily acél a törvény 

A szívben és a végtelenben. 



Most új az ajkam és a lelkem 

S így állok én vígan előtted 

S téged dalollak a jelenben 

És benned látom a jövőket. 



A múlt tüzéből már kiforrott 

A múlhatatlan érc: a lélek 

S látom: bús vágyam angyalod volt 

S szerelmem áldás és dicséret. 

