


Aranyosan és feketén döcög 

Szent Mihály lova őszi fák között. 



Az emberek megnézik csendesen, 

Ki az, akinek útja végtelen? 



És tovább mennek, mert az élet int, 

Majd egyszer ők is jönnek erre mind. 



Majd egyszer, ó, de addig áll a harc 

És vár a győzelem, vagy a kudarc. 



Majd egyszer, ó, de addig nem lehet 

Sokat időzni a halál felett. 



Menni, sietni és rohanni kell, 

Versenyt röpülni még a többivel. 



Csak egy gyerek s egy költő, két gyerek 

Bámulja még tovább a szekeret. 



A költő lelkében egy húr remeg 

És rajta egyszerre fölzengenek 



A végtelenség és a semmiség. 

A gyermek is fölsóhajt: Ó, mi szép! 

