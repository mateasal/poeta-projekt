


Az érc-turul magányos oszlopánál, 

Mely múlt csatánk szikár emlékjele, 

Új gyermekek csapatja játszik este, 

Szívük ezer tavasszal van tele. 

A nyári égbe tör némán az oszlop, 

Reá új harcok csillaga ragyog. 

A gyermekraj körültáncolja vígan. 

- Csak játsszatok! 



Valakitek most tán a távol Észak 

Kopár pusztáin tör előre, fel, 

Vagy tán a déli görbe hegyek ormán 

A piros őrtűz fényénél hever. 

Egyiktek bátyja tán most nézi fájón 

És utoljára azt a csillagot! 

Ó gyermekek, öröm kis katonái, 

Csak játsszatok! 



Már jő a hajnal, melynek bíborától 

Új fényben úszik e sötét turul 

És új babér fonódik oszlopára. 

És az egész világunk megujul! 

Talán apátok nem mind látja ezt már, 

Talán e hajnal hantjukon ragyog. 

Ők majd nyugodtan, boldogan pihennek. 

Csak játsszatok! 

