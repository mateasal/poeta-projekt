


György úrfi, hej, legény a talpán, 

Ó ez a talp, súlyos nagyon, 

E fontos fejedelmi talppal, 

Rúgott egy hű szolgát agyon! 

E jólirányzott talp a szerbnek 

A talpköve és támasza, 

E talp írta a talpra szerbet, 

Ettől rúgott a szerb haza! 



De jaj, kevés ideig húzta 

Gyuri a talp alá valót, 

Kihúzták a gyékényt alóla 

S menesztik az alávalót! 

György úrfi hej, szalad a talpán, 

Talán a fűbe is harap, 

Talpa alatt mélyen megingott 

A szilárd erkölcsi alap. 



György úrfi megy már a fenébe, 

Hol fészke lesz és álma lesz, 

Tolsztoj Leo: Háború s béke 

Majd lelki olvasmánya lesz. 

Mert Gyuri talpig férfi ám, de 

Szegénynek egy hibája van, 

Hogy talpa, az szigorú kissé, 

Szigorú s igazságtalan! 



Mi a morál e kis esetből, 

Amit le kell szűrnöm nekem, 

Mi az, amit arany betűkkel 

Hozzáfűz a történelem? 

Talán valami aforizma 

Vagy egy paradoxon talán? 

Én azt hiszem, hogy egyelőre 

Éljen a béke és - Japán. 



Egy bizonyos, hogy talpra állott 

A börze, mert György elszaladt, 

S egy talpalatnyi kis reményünk 

Országos lőn egy nap alatt! 

Hogy mit hoz a jövő? Ki tudja? 

Nunc est bibendum, annyi szent, 

Mert György eggyel szaporította 

A nagy szerb sertéskivitelt. 

