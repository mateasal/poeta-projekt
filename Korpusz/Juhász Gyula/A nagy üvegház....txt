


A nagy üvegház az én palotám. 

Ha vihar jár az életem felett, 

A nagy üvegház szomorú csöndjébe 

Odaviszem én beteg szívemet. 



A nagy üvegház dús virágai 

Fehérek mind: liljomok, íriszek 

És őszirózsák, nagy, sápadt virágok, 

Fehérek, mint a szép, megölt szivek! 



Valamikor künn nyíltak a szabadban, 

Hol a nagy élet forró szele jár, 

Napot imádtak és holdat csodáltak, 

De a tavasznak régen vége már! 



Bevittem őket a nagy üvegházba, 

Mert kora dértől ezüstösek ők, 

Mert késő könnyek harmatában áztak 

S meghaltak volna időnap előtt. 



Most élnek, árván, betegen, de élnek, 

Üvegház áldott csöndjében nyitók, 

Fehér virágok, halódó virágok: 

Magányos álmok, bús illúziók! 

