


Érzed -e, testvér, néha szédülettel 

És áhítattal a csodát, hogy élsz itt, 

Hogy veled együtt világok kerengnek 

S hogy velük együtt néked is a vég int? 



Megállsz -e néha az örök sodorban, 

Mely halni visz, mint az örvény a rózsát 

És érzed -e, míg hull a homokóra, 

Hogy mosolyog az örökkévalóság? 



És látod -e, hogy lemenő napokban 

A születő napok visszfénye reszket 

És hallod -e, hogy elmúlt századoknak 

Visszhangja szól, ha a jövőbe mennek? 



És tudod -e, hogy a sír öle termő, 

Hogy a halál a nagy, dús magvető lenn, 

Hogy lépte nyomán sarjad a jövendő 

S új életünk virul a temetőkben? 

