


Moziban. Zaj és zene, 

Félhomály, léha beszéd, 

Elringat száz üteme. 

Lelkem már nyitja szemét 

S távolba, álomba lát, 

Mint delejes betegek. 

Első szám. (Színes, szomorú.) 

" Ha lehullanak a levelek." 



Jancsi és Juliska a kertben, 

Két pöttön, árva gyerek. 

A vászon riadva ellebben, 

Juliska, szegényke, beteg. 

Levél jő a lepedőre, 

Meghal Juliska őszre, 

Ha lehullanak (bús zene, 

Rossz zene, új zene, divatos) 

Az első levelek. 



A vászon bánatosan száll. 

Új kép. Nyárvégi alkony. 

A levél hullásra készen vár, 

Falevél múlásra készen már, 

Piros, mint láz beteg arcon, 

Juliskát elfödi az alkony. 

Jancsi félve, osonva 

Ki az erdőbe ered, 

Hol bíborosan hervadozva 

Hullani készülnek a porba 

Az első levelek. 

Zene; bánatos, régi, merengő. 



Mintha egy régi, régi tájról... 

Most sóhajt elsőt az erdő, 

Mi lesz most Juliskából! 

Jancsi kötényét veszi kezébe 

S az első esett levél 

Belehull az ölébe. 

És hull a másik és hullnak váltig 

S megtelik már a köténye. 

És Jancsi szépen 

Kötözi őket a fákra, 

Nem hull le levél a tájra. 

( Új zene. Ujjongó, vígan zsibongó.) 

Jancsi és Juliska ketten. 

A halál tovaszáll, élni oly jó 

S újulni új kikeletben! 



Vége. Kipirult arcok a csendben. 

Ó drága szerelmem, szentem, 

Dobogó szívedre jó lenne ma tennem 

Apadó szívemet. (Álom !) 

Juliskám, édes és örök szerelmem, 

Hervad a vágy e világon, 

Hervad e földi és gyönyörű kertben 

Az örömöd, hervad az arcod. 

De én, a meséknek gyermeke, tettem 

Egy csodát, drága, mely harsog, 

Csodát, mely örökkön megőrzi neked 

Mindazt, mi szép volt és ép volt teveled, 

Tovább élsz zengőn és megilleted 

A jövendő, veszendő, új sziveket, 

Ha lehullanak is (zene, örök zene ), 

Ha lehullanak is a levelek! 

