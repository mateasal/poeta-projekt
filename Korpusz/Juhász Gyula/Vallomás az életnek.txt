


Mikor borulásos szemekkel 

Kutattam a mélységeket, 

Karcsú hidak szélén merengve 

Én tégedet kerestelek. 



Mikor öreg könyvekbe bujtam 

A beteg gyertyaláng alatt, 

Kábultan és félig vakultan 

Én tégedet akartalak. 



Mikor a falnak dőlve némán 

Mákonyt kerestem és halált 

S nem láttam sorsom semmi célját, 

Lelkem a te szavadra várt! 



Minden álomban és halálban 

És gyűlöletben, végtelen, 

Örök vágy fájó mámorával 

Szeretlek, hűtlen életem. 

