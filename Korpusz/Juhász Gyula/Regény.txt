


A kis Tiszához ment a falu népe, 

Árván borongott a kis Tisza képe, 

Hó behavazta, jég megállította, 

Vén pópa rajta imáját mondotta. 



És a színes szegénység köntösében 

Orosz és oláh vacogott a jégen, 

A füstölő lilás tömjéne szállt, szállt 

S kósza szél tépte szét a pópa imáját. 



A kis Tiszát szentelte meg az ének, 

Mely ólmos szárnyán kóválygott az égnek, 

A kis Tiszára hulltak az áldások, 

Hogy szűnjenek a szilaj áradások! 



Hogy ezután a vize csöndes szépen 

Csak kanyarogjon a maga medrében, 

Ágya ne lenne embereknek ágya 

És a Dunába lassan vigye vágya! 



De tavasz táján a tavalyi módra, 

Nem hallgatott a prédikációra 

És ősz elején - ó, az istenadta - 

Görög pópa lányát ágyába ringatta! 

