


A némán ballagó vizen 

Tutajok úsznak szeliden. 

Nekem mindegyik izenet, 

Mely megállítja szivemet. 



Máramaros, a régi, szép, 

Melynek vidoran zöld vizét 

Bámultam bús fiatalon, 

Izen nekem a tutajon. 



A messze zengő vén hegyek 

S a vén sasok a bérc felett, 

A fiatal Tisza s Sziget 

S egy fehér kendő integet. 



Egy fehér kendő: szerelem, 

Maholnap szemfedőm nekem, 

Alatta álmom folytatom 

Az alvilági tutajon... 

