


Tavaszon, nyáron, őszön és telen túl, 

Már mosolyogva nézem az eget, 

Melyen a régi vészek dühe nem dúl 

És ezer fénye hívón integet. 



Derűs, szelíd és örök magyar ég ez, 

Nem ér idáig rom és hervadás, 

Időtlen emlék és jövő remény ez, 

Fordulj felé csak, csüggedt csillagász! 



Lenn kavarog még a por és az átok, 

Véres szüret volt és a vad vadászok 

Még mindig egymást lesik, kergetik, 



Én nézem, hogy az ősi, égi puszták 

Pásztortüzeiket bíztatva gyujtják 

És várom, amíg megvirrad megint. 

