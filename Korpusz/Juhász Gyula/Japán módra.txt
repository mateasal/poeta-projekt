


A sóhaj és a felhő összeérnek 

Valahol szűz magasban csöndesen - 

S a felhő szól: én szomorú fivérem, 

Ölelkezzünk a tündöklő egen! 



A rózsák és a vágyak haldokolnak, 

Ha jő a két kertész, a tél s halál - 

S a rózsák szólnak: ott leszünk maholnap 

Az égi kertben, hol örök a nyár! 



A tengeren eltűnnek a vitorlák 

S a fellegek eltűnnek az egen. 

Van valahol egy tenger és egy ország, 

Mely vitorlátlan és felhőtelen. 

