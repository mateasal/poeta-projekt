


Fekete zászló és piros vitorla: 

Így indulunk az éjbe, a tilosba. 



Párolg az ég és balzsamos a tenger: 

Megyünk, megyünk, mámorral és sebekkel. 



Szirtek, szirének jönnek, tűnnek egyre, 

Mi vígan nézünk a sötét egekre. 



És hirtelen a bátor utat állja 

Egy szürke szirten holtak karneválja. 



Fekete zászló és piros vitorla 

Félőn tekint a megtért utasokra. 



Az ég szeles lesz és vemhes a tenger, 

Kalózhajó, a szíved hevesen ver, 



Fekete zászlód csöndesen lehajtod, 

Piros vitorlád kémli a túlpartot. 

