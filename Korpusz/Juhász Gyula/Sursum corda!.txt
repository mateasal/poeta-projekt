


A hegyre tartok. Sápadt glóriában 

Ködökkel küzdve, már kihúny a Nap, 

Egyre gyorsabban suhannak az árnyak, 

Az ösvény egyre magasabb. 



S míg én előre tartok lankadatlan, 

Csittulni kezd a távolok zaja, 

Csak halk zsibongás zsong föl a magasba 

És fönn az is - harmónia! 



És idefönn az élet nem is élet, 

Csak végtelen sejtésű nyugalom, 

A csillagok némán álmodva égnek, 

Sötéten szunnyad a falomb. 



S belémerülve a fénybe, a ködbe, 

Örök Pán muzsikáját figyelem, 

Kihuny szívemben minden gyönge, törpe, 

És föllobog a Végtelen! 

