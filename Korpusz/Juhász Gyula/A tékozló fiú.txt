


Véres a lábam. Tüske marta. 

Hajam zilált. Künn járt viharba. 

Szemem vörös. Villámba nézett. 

Szívem törött. Megvert az élet. 

Az ajkamat száz csók égette. 

A lelkemet száz pók mérgezte. 

Atyám, te jó, öreg, te áldott, 

Fiad vagyok, a visszapártolt. 



Én mindig a te fiad voltam 

Atyám, én soha nem ujjongtam. 

Én nem daloltam, nem öleltem, 

Én ittmaradtam a közelben. 

Ő bűnös, ő koldús, ő gyönge, 

Ő elbukott, vesszen örökre! 



Öreg volnék, de érzem én még 

A régi lángok égetését, 

A boromat kiittam én is, 

Volt vágyam és ujjongtam én is. 

Ez a fiú a vérem vére, 

A szomorúság lőn a bére, 

Az átok fogta, vihar verte, 

Az életet sírván szerette. 

Kelj föl, ez a nap áldott szombat, 

Fonnyadt karommal átkarollak. 

Ne sírj, a sorsnak lelke nincsen, 

Balcsillag ég a szíveinkben! 

Szárnynak ólom, dér a virágnak 

És a gyönyörnek bére bánat! 

Egy itt a vétek: élni merni 

És egy a vígasz itt: a semmi! 

