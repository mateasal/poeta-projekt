


Én Jézusom, te nem gyűlölted őket, 

A gyűlölőket és a köpködőket. 



Szeretted ezt a szomorú világot 

S az embert, ezt a nyomorú virágot. 



Te tudtad, hogy mily nagy kereszt az élet 

És hogy fölöttünk csak az Úr itélhet. 



Szelíd szíved volt, ó, pedig hatalmad 

Nagyobb volt, mint mit földi birtok adhat. 



A megbocsájtást gyakoroltad egyre, 

Míg égbe szállni fölmentél a hegyre. 



Ma is elégszer hallod a magasban 

A gyűlölet hangját, mely égbe harsan. 



A gyilkos ember hangját, aki részeg 

S a szeretet szavát feszítené meg. 



És Jézusom, most is csak szánd meg őket, 

A gyűlölőket és a köpködőket. 



Most is bocsáss meg nékik, mert lehet, 

Hogy nem tudják tán, mit cselekszenek. 

