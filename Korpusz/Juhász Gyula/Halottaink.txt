


Távol mezőn és dombon és hegyen 

Alusznak ők és sírjuk jeltelen. 



És tenger mélyén és sivatagon 

És nincs kereszt fölöttük, nincs halom! 



Négy anyaszélnek minden tájai 

Látták harcolni őket s hullani. 



Ily aratásod nem volt s ne legyen, 

Öreg Kaszás e földi téreken. 



S míg annyi gaz és annyi gyom maradt, 

Elvittél sorra szépet, fiatalt. 



Húszéves lángészt, férfit, aki ép 

És nem pótoltad őket semmiképp. 



Két kézzel vágtál rendet s rend helyett 

Csak gyász, nyomor és ínség született. 



Világunk dísze már világtalan, 

A temetők odvában oda van. 



Ó mily vetés ez, szörnyű, szent vetés, 

Érlelni őket tenger könny kevés! 



Özvegyek, árvák, fájdalmas anyák 

Vert tábora néz vérzőn, sírva ránk, 



A kegyeletnek pisla mécse ég 

S betegen virraszt az Emberiség. 



Halottaink közt legnagyobb halott, 

Közös anyánk, hazánk is ott van, ott! 



A dús, a boldog, drága szép haza, 

Ma csonka, béna, vérző és kusza. 



Nincs e világon annyi koszorú, 

Mely eltakarjon, áldott szomorú, 



Nincs annyi könny, mely méltón elsirat 

És sebeinkre írt ad és vigaszt. 



Ne is legyen! Szót, könnyet már ne ejts, 

Magyar, virágod egy, a nefelejts! 



És addig nem lesz élet, béke sem, 

Míg föl nem támad ő, győzelmesen! 

