


Ó Ábrahám, kopár vagy, mint a hó már, 

Mely vén hegyek tetőin vesztegel. 

S hideg a szíved, mint e sziklaoltár, 

Melyen ifjú véremmel vesztesz el. 



Ó Ábrahám, te meddő bölcsességed 

S konok hited tesz a szívemre kést. 

Az Isten néma, ó de hív az élet, 

Süket füled nem hallja énekét? 



Ó Ábrahám, te csillagokba nézel 

És Sára arcán nem vársz már mosolyt. 

De bennem most csírázik az igéret 

S te a csírát halálra taposod? 



Ó Ábrahám, az Isten messze, fénylő, 

Bölcs és magos, te látod, féled őt, 

De élni vágyik a fiatal élő 

És élni nem bűn még az Úr előtt? 



És félni nem bűn fényes kés hegyétől, 

Mely megkereste ifjú szívemet. 

Ó Ábrahám, az angyalok az égből 

Remegve néznek és - könyörgenek. 

