


Szent Ázsiában él egy férfi, hallod, 

Helóta nép sok kis helóta nagyja? 

Egy férfi, aki tudja, mit akar 

És azt akarja, amit nemzete! 

Egy férfi, aki bír lemondani 

És cselekedni hitvallón, ha kell! 

Egy férfi, aki nem ágál s beszél, 

De példaképpen él és köntösét 

És gondolatját egyként osztja meg 

Fajának minden sarjával. E férfit 

Dalolom én ma nektek, daltalan 

És hittelen kufárok, konclesők! 

E férfit, aki hozzám közelebb van 

És rokonabb velem, mint a ti hitvány 

És hangos pereputtyotok a fórum 

Nagy cirkuszának bíborszőnyegén. 

Alvó világunk ébredő szive, 

Rab gondolatnak fölszabadítója, 

Vesztett hazának honszerzője, téged, 

Kis országom, vert fajtám, szolganépem 

Nevében várva és akarva egy jobb 

És igazabb kort, énekellek én, én, 

Szent Ázsiának árva száműzöttje. 

