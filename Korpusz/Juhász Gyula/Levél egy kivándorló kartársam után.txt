


Ki messze, messze mégy, kinek hajója már 

Képzeletben talán London s Nyújorkba jár 

S megváltottad már az összes expressz jegyet, 

Export írótársam, fogadd részvényemet. 



Jó volt itthon lenni, amikor a Lipót 

És egyéb városok közönsége hívott 

Lámpák elé, mikor kifogták a lovat, 

Mert lóvá tetted a jó publikumodat. 



Jó volt itthon lenni, amikor a Fedák 

Testére írt szerep oly fényesen bevált 

S Mohamedhez a hegy, az amerikai 

Ügynök jött a jogot előre váltani. 



Jó volt itthon lenni, mikor a levelek 

Hullottak elébed és mind szerelmesek, 

Szobalány és kokott, báróné és grizett 

Kérdezte epedőn: milyen a szájvized? 



Jó volt itthon lenni, mikor a tantiém 

Mind, mind neked jutott s a széles föld szinén, 

Hottentott, patagon, egész művelt világ 

Bevette boldogan a te komédiád. 



Most, hogy a kis haza megkisebbült nagyon 

S kisebb, mint a haza, a várható haszon, 

Most export cikk lesz a becses személyed is, 

Itt hagysz bennünket ó, mily szörnyű Nemezis! 



Hát menj, hiszen mehetsz, a bankot adhatod, 

Nincs oly darab föld, hol ne keljen darabod, 

Mi, megbocsáss, tovább is itthon maradunk, 

Mert mi oly szegények és magyarok vagyunk! 

