


Az alkonyat volt mindig a világom. 

Nem rőt tüzével a tetőkön égve, 

Csak ha nagy árnya jár az árva tájon. 



Az alkonyat: a csönd, a bú, a béke. 

Az alkonyat: a vigasz és a balzsam. 

Az enyhe árny kegyetlen naptűzésre. 



Rózsás szegélyű felhők a magasban 

És itt lenn nagy, kitárt kelyhű virágok. 

S szellő és béke száll suhanva, halkan. 



... És én a végső alkonyatra várok, 

Mikor az én napom száll már a mélybe 

S lelkem tárul ki, mint ama virágok! 



S az én szívemre száll majd esti béke, 

Az én tüzem huny, én színem fakul, 

És csillagom suhan a semmiségbe. 



Csönd lesz. Az örök, végtelen azúr 

Onnan tekint e szürkülő vidékre, 

Hol én leszek már. Hol nem alkonyul! 

