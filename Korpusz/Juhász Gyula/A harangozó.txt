


Pókok között él lenn egy szürke zugban, 

Fönn a harang a mély űrben lebeg. 

Nem nézi ő, szédül, lehúzza búja, 

Ő nem lát mást, csak a köteleket. 



Mikor a hajnal aranycsíkja reszket 

Ezüst folyón s ragyog a szőke dél, 

Mikor az alkony csókjai tüzelnek: 

Ő kötelet ránt s a magas zenél. 



És ekkor arcán régi vágyak égnek 

S eszébe jutnak tágas régi rétek, 

Száz kicsi szépség és a végtelen... 



Egy fáradt kar vergődik a kötéllel, 

De szállva fénnyel, árnnyal és zenével 

Egy lélek leng az ujjongó egen. 

