


A déli szélben lehunyom szemem 

És gyöngyvirágok szagát érezem. 

Az esti égen violás a szín 

És kikeletben járnak álmaim. 



A hó alól már dobban boldogan 

A föld nagy szíve s csöndesen fogan 

A csíra, melyből új élet terem 

S bimbók bomolnak majd szűz réteken. 



Az örök nap még bágyadtan ragyog, 

De tavaszosok már a csillagok 

S az éjszakában zizzenő neszek, 

Egy új világ susogja már: leszek! 



A földre fekszem, hallgatom szívét, 

Az égre nézek, kémlelem színét, 

Ég, föld között angyali üzenet 

Hirdeti a jövendő életet. 



Mert boldog ige ez és szent igaz 

És örök törvény és áldott vigasz, 

Hogy győz az élet, duzzad és dagad 

S elönti mind az ócska gátakat! 

