


Bizony nehéz út a művészet útja, 

Én vallom ezt, ki túl az út felén 

Már ballagok a régi nótát fújva 

S derűs lemondón látom: nincs remény. 



De szép az emlék, mely az ifjúságból 

Felém ragyog, mint áldozón a nap, 

Ha már tüze csupán pislogva lángol, 

Melege annál barátságosabb. 



Az emlék megszépíti bánatunkat 

És bánatunk lassan emlékre válik 

S míg eljutunk szép csöndesen odáig, 



Hol ránk várnak a régen múltba húnytak: 

Ifjú mosoly és rózsa még akadnak, 

Visszfényei a tűnő alkonyatnak! 

