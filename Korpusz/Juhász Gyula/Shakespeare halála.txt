


Az Arany Szarvas zöldes udvarában, 

Hová a gond, bú senkit sem kisér, 

Az esti órák víg kompániája 

Nézi: hogy száll az áprilisi éj. 

Előttük az Avon szürke vize ballag 

S a parton bókol szürke fűzfasor, 

De színeket lop a szemükbe lassan 

S tündéri tájat bűvölget a bor. 

S a kora tavasz és a késő mámor 

Olyan, miként, ha hárfa pengene 

És elfeket elrejtő lenge fátyol 

A távol Ardenn erdeje. 



Kilenc az óra. Ő lép most be éppen, 

Tar homlokán lámpák derűje leng 

S egy végtelenség mosolyog szemében, 

Kék ibolyák, kék ég, kék tengerek. 

Nyugodt gesztussal, mint aki leinti 

A vágyakat már és a gondokat, 

Leül szelíden s vígan emelinti 

A serleget, mely kedvet s álmot ad. 

Beszélni kezd. Hogy mily békés az este 

És mily szelíd ez április hava. 

Hamlet fiáról szól, kit nem felejthet 

S fölsír mély gordonkaszava. 



A tiszteletes elteszi a kártyát, 

Az öreg bíró fapipára gyújt. 

Mind Vilmos mester ajkait csodálják 

És cseng a szó és visszacseng a múlt. 

S a mester egyszer csak a földre réved 

És hirtelen szívéhez kap keze 

És szemei, ez áldott, drága fények, 

Mint a kilobbant fáklyaláng szene. 

" Mi az barátom ?" - kérdezi a csaplár 

És hangja, mint hordók szádája zeng. 

Ő asztalára hajtja sárga arcát 

És szól: 

" A többi néma csend." 

