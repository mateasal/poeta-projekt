


Virágot, szerelmet, 

Pénzt és dicsőséget, 

Örömet és erőt, 

Fiatalos, büszke hitet 

Másnak adtál, élet. 



Jussomat, az ősit, 

Melyhez jogom tartom, 

Odadobtad másnak, 

Szép szerencse kegyesének, 

Éljen és akarjon! 



Senkinek és cenknek 

Adtál minden szépet, 

Pedig méltó dallal, 

Mélyenzengő diadallal 

Én díszítlek téged! 



Most utolsó gőggel, 

Mit el nem vehetnek, 

Koszorút, keresztet, 

Tűnő, fájó ifjúságot, 

Éneket és kedvet 



Odadobom mind, mind, 

Nesze semmi, fogjad 

S hagyj békét örökre 

A távoli száműzöttnek, 

A kitagadottnak. 

