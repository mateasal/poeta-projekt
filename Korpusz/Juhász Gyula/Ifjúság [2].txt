


Az elsüllyedt Atlantiszt keresem, 

Mely álmaimban harangoz nekem. 



A régi várost és a régi dalt, 

Mely ifjú daccal búgott és rivallt. 



A régi fényt, mely a lelkünkben volt 

S mindent aranyba és ezüstbe vont. 



Miénk volt akkor a kerek világ, 

Utópiák és Óperenciák. 



Vitorláinkat a jövő szele 

Ragadta vígan a holnap fele. 



Szép volt a bánat és jó volt a harc, 

De hol vagy már és vélem mit akarsz? 



Hisz ködbe vesztek arcok és tusák, 

Ó, elsüllyedt Atlantisz, ifjuság? 

