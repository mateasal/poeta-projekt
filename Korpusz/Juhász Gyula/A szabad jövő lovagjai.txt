


Szent György lovag a sárkányt győzte le, 

A sárkánynak volt tizenkét feje, 

A sárkány, mely bennünket porba fú, 

Ezerfejű és millió karú. 



Dalokkal őt hiába áltatod, 

Dologgal őt hiába áltatod, 

Ő mindig többet követel: Szived. 

Agyad, véred, mind, mind hozzáviszed! 



Szent György lovagja a jövőnek az, 

Ki nemcsak vallja, hogy vesszen e gaz, 

De harcol is kitartón ellene, 

Mert küldi az Igazság szelleme! 



Áldott, akit nem bódít e fene 

Baziliszkusznak bűvölő szeme, 

Ki tudja, hogy ős ellensége ez 

S feléje eszmét és erőt szegez. 



Igazságdárdák, vígan szálljatok, 

Vén szörny szívébe eltaláljatok, 

Romlott szívébe, amely szívtelen: 

A kegyetlennek nincsen kegyelem! 

