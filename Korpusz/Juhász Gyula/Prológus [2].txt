


Testvéreim, egy jobb jövő hitében, 

Amelynek bíbor hajnala hasad, 

Köszöntelek magyar tél bús ködében, 

Mint e jövőért küzdő társakat. 



Gyász, üldözés, balsors és meg nem értés 

Hiába zúdul ránk, az Eszme él, 

Nem tántorít sem önkény, sem kisértés, 

Szívünk erősen és bizton remél. 



Az Ember a mi egyetlen reményünk, 

Az Ember, aki a sorssal dacol, 

Ki szent, örök jogát kivívja végül 

És föltámad zár, börtön, sír alól. 



Az Emberért megyünk mi küzdelembe, 

A fegyverünk: tudás és szeretet; 

Akarjuk és kiküzdjük, hogy derengjen 

A boldog béke már a föld felett. 



Hazugság és gonoszság el ne tépje 

A Szent-szövetség drága levelét, 

Mit Ember köt Emberrel, frigyre lépve, 

Hogy bilincs hulljon s tűnjön a Setét! 



Testvéreim, az eltiport magyarság 

És elárult Emberség vár ma ránk, 

Legyen a föld mindenkinek mennyország 

S népek hazáján boldog föld hazánk! 

