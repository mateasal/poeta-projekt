


Amire vártam hosszú éveken: 

Találkoztál velem. 



Kezem fehér kezedben reszketett: 

Ó mit mondjak neked? 



Künn nyári alkony bíbora ragyog 

És én - veled vagyok. 



A mély homályban rám villant szemed, 

Szívem emlékezett! 



E percet százszor hiába lestem én, 

És most enyém, enyém! 



Kicsordult szívem, e kristálykehely. 

Élet, most ünnepelj! 



Pár kurta bók, egykedvű felelet, 

Mit is mondjak neked! 



Mosoly, míg lelkem csöndesen zokog, 

Ó perc, szent, átkozott! 



Éreztem, hogy hazug minden dalom, 

Nem ismersz angyalom! 



Éreztem, hogy egy álom cserbe hagy: 

Az üdvöm nem te vagy! 



Szívemnek hozzád nem lehet joga 

Soha, soha, soha! 

