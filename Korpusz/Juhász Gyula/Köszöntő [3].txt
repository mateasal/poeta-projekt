


Áldott, ki jössz az Úr nevében 

S veled a vídám üzenet, 

Szívünk pirosló melegéből 

Hintünk elébed szőnyeget. 



Szegénység kincsét hozom én is, 

Csöndes dalt szelíd énekes, 

Te meg se hallod, meg se érted, 

Magányos, bús nyelven repes: 



De a szemekből csak kinézed, 

Mit vár én népem, a magyar, 

Fojtott keservvel, néma daccal, 

Elszánt erővel mit akar? 



Hallgasd, ha majd szent Hymnusunknak 

Istent keresnek hangjai, 

Milliók ajkán egy imádság 

S tudom, megrendít valami! 

