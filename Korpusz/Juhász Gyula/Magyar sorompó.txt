


A morva hegyek oly idegenül 

És közönyösen várnak 

És úgy fáj némasága az öreg, 

Fáradt honi határnak. 



A nap morva hegyek vállán pihen, 

Nyugatra mosolyog már 

A hold, magyar hold, halavány szine 

Tarlott határon kószál. 



A sorompónál meg kell állani 

És sóhajtani mélyen: 

Magyarország! Ó régi tájaim, 

Ó elhagyott vidékem! 



Fakó fáját hazámnak csöndesen 

Megölelem szorongva 

S úgy érzem, hogy magányos szivemen 

Az életem zokog ma. 



S míg a sorompón átzeng üteme 

E szent, delejes árnak, 

A morva hegyek oly közönyösen 

És idegenül várnak... 

