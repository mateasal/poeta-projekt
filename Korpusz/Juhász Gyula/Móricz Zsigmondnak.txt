


Minden szavadban a termő magyar nyár 

Aranya csillog s magyar ősz bora, 

Mit férfiszívvel és elmével adtál, 

Oly fejedelmi magyar lakoma. 



A századok rád vártak és te jöttél 

Döngő léptekkel, izmos és derűs, 

Maga a nagyság, a jóság, a bőség, 

Hogy homlokunkról száz felhőt elűzz! 



És jöttél, hogy a kárvalló szegénység 

Ezer bajának örök hangot adj, 

Hogy parlagán viruljon tiszta szépség 

S látásra nyíljon itt a szív, az agy! 



Ha megdobott kövével az irigység, 

Ha megcsúfolt sarával a galád, 

Lelked tovább tetézte drága kincsét 

S tovább pörölted néped igazát. 



Nemes vad voltál hínár-rengetegben, 

Hol mindig áll a hajtás, csapda int, 

Hol az igaz magyarság mindig ellen 

S elvérzenek legméltóbb álmaink. 



De a magyar nyár termő kedve nem hül, 

A magyar ősznek forr még új bora 

És én hiszem, hogy győzelmedre csendül 

Minden pohár e tájon, cimbora! 

