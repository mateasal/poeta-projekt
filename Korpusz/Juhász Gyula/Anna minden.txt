


Anna, te vagy utam 

És életem és sorsom. 

Anna, örökre te vagy, 

Akibe botlom! 



Fehér volt még a lelkem 

S nyári éjek ha jöttek, 

Álmodtam túl könyveken 

Anna, felőled! 



Valakiről, örömről, 

Bánatról: szerelemről, 

Álmodtam túl könnyeken 

Anna, szemedről! 



Anna, te gonosz voltál, 

Anna, te megaláztál. 

Anna, te voltál minden, 

Reám te vártál! 



Jöhetnek már sereggel 

Szerelmek, szűzek, szépek, 

Anna, én rád gondolok 

És tőled félek! 



Te vagy nekem a sorsom, 

Te vagy nekem a minden, 

Te ragyogsz, túl sírokon 

A bűneimben! 

