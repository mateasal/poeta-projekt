


Idegen sírok közt botorkál a lábam, 

Idegen ősz fázós, öreg avarában. 



Idegen táj néz rám, hűvös őszi szántás, 

Idegenül kong egy távoli kiáltás. 



Nézem a sok kis sírt, egyszerű kis lelkek, 

Itt aludják át az őszt, a gyászt, a csendet. 



Minden második hant keresztje tudatja, 

Hogy alatta alszik egy idegen Anna. 



Milyenek lehettek? Szelíd, szláv leányok, 

Szívükben viseltek egy bús mennyországot, 



Csönddel, áhítattal jártak a mezőben, 

Amíg elpihentek a kis temetőben. 



Hol egy idegen és halálos bús szív vár 

Távoli Annára, ki messzebb a sírnál. 

