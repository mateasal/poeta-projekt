


A kis végváros őszi éjszakáján 

- Ó július víg tája, kék ege! - 

Egykedvű lágyan végigzendül árván 

Az álmos őr virrasztó éneke. 



Féléberen, tűnt őszök bánatával 

Míg hallgatom az ószláv dallamot, 

Eszembe jut a nyári róna tája 

És fénye, mely bennem végsőt ragyog. 



Eszembe jut minden, mi tündököl, ég, 

Sok régi vers, sok régi csók, öröm, 

Eszembe jut a boldog végtelenség, 

A távol élet, a virágözön. 



S úgy fáj az éj virrasztó, álmos őre 

S a szomorú szláv dallam fáj nekem, 

Rokon velem, bánatra és közönyre 

És idegen és örök idegen. 

