


Én öreg bánataimról beszéltem, 

A szobában az alkony vert tanyát. 

Ő ott hordozta csodamély szemében 

A fáradt Mának minden bánatát. 



Klavírok sírnak néha úgy a csöndben, 

Muskátlis, rácsos ablakok mögött, 

Mint az én árva panaszom, amelybe 

Most szerelem és részvét költözött. 



És ekkor Anna szemeit lecsukta 

És ekkor szép lett minden, ami fáj 

S finom, fehér lett a sors durva ujja 



S mint várvavárt és derűs déli táj: 

Az üdvösség tűnt föl az esti csendben, 

De én partjára lépni elfeledtem! 

