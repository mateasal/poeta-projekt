


Egy gyíkot öltem meg gyermekkoromban 

És kis húgom másnap halálba dermedt, 

Ha gyík szemébe pillantok borongva, 

Ijedten néz belőle rám a gyermek. 



Öreg szívemre fiatal tavasznak 

Úgy hull varázsa, mint a nyíl az őzre 

S a sétatéren lábam félve baktat, 

Mint őszi pille száll a temetőre. 



Ha márciusi csillagokba nézel, 

Szívedben jobban fáj a bús november 

S ha kikeletkor emléket idézel 

Őszi avar jő tavaszi szelekkel. 



A csillagokat a nagy lámpagyújtó 

Fölgyújtja nékünk mindig, minden éjjel, 

Csak néha nem láthatjuk a borútól 

És egyszer elfödjük a szemfödéllel. 

