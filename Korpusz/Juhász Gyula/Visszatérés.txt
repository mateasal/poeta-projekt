


Itaka partján, az arany fövényben, 

Hol bölcsejét ringatták valaha, 

Hol gyermeksége csöndes idejében 

Fölverte távol tülkök bús dala, 

Megállott, tíz esztendő viharától 

És kalandjától fáradtan a vén 

Odysseus, a ravasz és a bátor 

S végignézett szomorú szigetén. 



Héliosz az óceán sós tavába 

Lassan leszállt. A kondás ment haza, 

A bíborfényben úszó palotába 

S altatót dalolt a kolomp szava. 

Itaka partján, az arany fövényben 

Odysseus még egyszer visszanéz 

A terméketlen tenger rőt színére, 

Hol fáradtan pihen el ma a vész. 



S amíg eszébe jut szőkés hajával 

Kalipso, a tündéri cimbora, 

A lótuszevők álmatlan világa, 

Circé zöld szeme, feákok bora, 

A szirének bódító muzsikája 

És boldog és bátor kalandja mind, 

Szemébe tör sós könnyek tengerárja 

És elsirat titokba, valamit... 

