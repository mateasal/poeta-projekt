


" Ledűlt Hunyaddal a haza védfala !" 

Így zeng hősei közt a diadalmas ősz, 

Körültüzelgve bús szemekkel 

A had erős fiain, Szilágyi. 



" Ledűlt, s az undok cimbora, láncait 

Elszaggatva, kitör szent düledékein, 

S habzó agyarral tölti újra 

Béhegedett sebeinkre mérgét. 



A tiszta ifjak lelke gyanútalan 

Hódolt a gonoszok csalfa siralminak, 

Kik mind Hunyadnak, mind hazánknak 

Békepohárba halált adának. 



Ezt nyerte a nagy hős atya, virtusán: 

Megkímélte magas szívvel irígyeit, 

Öngyermekébe döfte tőrét, 

S a cudarok diadalt kacagnak. 



Ezt nyerte a mi balga hitünk, midőn 

Oly körmökre bizánk a haza zálogit, 

Melyekre honnunk vére csorgott, 

S hív Hunyadink vasa bélyeget vert. 



A cselt utáló így veti gyilkosa 

Hálójába magát: így fedi tornyait 

Földünkön a bűn, míg Molochnak 

Áldozik a nemes önmagával. 



A virtus a jók horga, ha céltalan. 

Féltünk rossz rokonink véribe' fürdeni, 

S a jóknak ártánk: az kegyetlen, 

Aki szelíd, mikor ölni szentség. 



A százfejű szörny új fejeket terem, 

Posványával együtt vesztheti Hercules, 

A gaz lenyesve még bujább lesz; 

Irtani kell gyökerestűl a bűnt. 



Így adta vissza Sylla az életet 

Rómának, s így adom vissza hazámnak én. 

Vértorral alkot új világot 

Sylla-Szilágyi haragja: jertek !" 

