


Honnét van, hogy az ég, a fátum vagy görög Áte 

Majd minden jámbor költőt és büszke genieket 

Annyira üldöz most, hogy azok majd mind siralommal 

Töltik el a Helikont, s civakodnak fátumaikkal? 

Én nem tudhatom azt; s hogy az Átét gyártja -e költő, 

Vagy pedig a költőt gyártná bárdjával az Até, 

Azt se tudom; de igaz, hogy azok jól esmerik egymást: 

Mégis azonba' nehéz őket jól öszveegyezni! 

Ámde akármint van, zugolódnunk ellene nem kell, 

Sőt mint a karaib bajnok harsogja halottas 

Énekit a kinzók keze közt mosologva, boszontva, 

Gyáva csapási alatt víg dalra fakasztva köszöntsük! 

Zengj, mosolyogj neki, majd víg lantod táncra ragadja, 

Mint Orpheus hajdan vadakat, fát, Thrácia bércét. 

