


Láttam! látta Chloét andalodó szemem! 

Ah, mint lenge felém, s mint mosolyodt reám! 

Mint a latmusi szép szenderedő felett 

Rezgő Cynthia csillaga! 



Tündér ambroziát hinte lehellete, 

Mint a hesperi kert mennyei lombjai. 

Nincs oly illat egész Tempe virányain, 

Sem, Callirhoë, partidon. 



Szép, mint a ragyogó nap s feselő virág: 

Szép, mint a fiatal Cypria, amidőn 

A tenger kiadá isteni kellemit 

Ég, föld ünnepelése közt. 



Oh ti, lengedező híves Etéziák, 

S rózsás esti szelek gyenge fuvallati, 

Jertek gyúlt kebelem lángjait oltani: 

Égek! Szívem elolvadott! 

