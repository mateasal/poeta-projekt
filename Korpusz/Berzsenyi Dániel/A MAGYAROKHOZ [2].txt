


Romlásnak indult hajdan erős magyar! 

Nem látod, Árpád vére miként fajul? 

Nem látod a bosszús egeknek 

Ostorait nyomorult hazádon? 



Nyolc századoknak vérzivatarja közt 

Rongált Budának tornyai állanak, 

Ámbár ezerszer vak tüzedben 

Véreidet, magadat tiportad. 



Elszórja, hidd el, mostani veszni tért 

Erkölcsöd: undok vípera-fajzatok 

Dúlják fel e várt, mely sok ádáz 

Ostromokat mosolyogva nézett. 



Nem ronthatott el tégedet egykoron 

A vad tatár khán xerxesi tábora 

S világot ostromló töröknek 

Napkeletet leverő hatalma; 



Nem fojthatott meg Zápolya öldöklő 

Századja s titkos gyilkosaid keze, 

A szent rokonvérbe feresztő 

Visszavonás tüze közt megálltál: 



Mert régi erkölcs s spártai férfikar 

Küzdött s vezérlett fergetegid között; 

Birkózva győztél, s Herculesként 

Ércbuzogány rezegett kezedben. 



Most lassu méreg, lassu halál emészt. 

Nézd: a kevély tölgy, mellyet az éjszaki 

Szélvész le nem dönt, benne termő 

Férgek erős gyökerit megőrlik, 



S egy gyenge széltől földre teríttetik! 

Így minden ország támasza, talpköve 

A tiszta erkölcs, melly ha megvész: 

Róma ledűl, s rabigába görbed. 



Mi a magyar most? - Rút sybaríta váz. 

Letépte fényes nemzeti bélyegét, 

S hazája feldúlt védfalából 

Rak palotát heverőhelyének; 



Eldődeinknek bajnoki köntösét 

S nyelvét megúnván, rút idegent cserélt, 

A nemzet őrlelkét tapodja, 

Gyermeki báb puha szíve tárgya. - 



Oh! más magyar kar mennyköve villogott 

Atilla véres harcai közt, midőn 

A fél világgal szembeszállott 

Nemzeteket tapodó haragja. 



Más néppel ontott bajnoki vért hazánk 

Szerzője, Árpád a Duna partjain. 

Oh! más magyarral verte vissza 

Nagy Hunyadink Mahomet hatalmát! 



De jaj! csak így jár minden az ég alatt! 

Forgó viszontság járma alatt nyögünk, 

Tündér szerencsénk kénye hány, vet, 

Játszva emel, s mosolyogva ver le. 



Felforgat a nagy századok érckeze 

Mindent: ledűlt már a nemes Ílion, 

A büszke Karthágó hatalma, 

Róma s erős Babylon leomlott. 

