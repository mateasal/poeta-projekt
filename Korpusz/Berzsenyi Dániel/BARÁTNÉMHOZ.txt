


Tudom, hogy a szív nem vigyáz tanácsra, 

Kivált az első fájdalom hevén; 

Csak könnyek és csak bús nyögések adnak 

Szorult kebelnek édes enyhülést. 

De hát te meddig sírsz még Dencsidért? 

Mikor találsz te már vigasztalást? 



Siralmaidban lát a felkelő nap, 

Siralmaidban hágy, midőn leszáll, 

Siránkozol, ha rózsát nyujt kezedbe, 

S ha illatot hint rád a szép tavasz; 

Dencsid keserged, amidőn az ősz 

Lehelletével hervad a virány, 

S előtted intve sárga lombja hull. 



Nem így, barátném! van itt is határ, 

Amellyet általhágni nem szabad. 

Szép lélek, amelly könnyen kap sebet, 

S a fájdalomnak önti könnyeit, 

S magát kisírván szenved csendesen; 

De kényes, amelly sebjét nem felejti, 

Sem orvosolni nem bátor s kemény, 

Hanem lecsügged, s önmagát emészti; 

S hiú, ha még mély sebjével dicsekszik, 

Ha fájdalomban édeset keres, 

S veszett gyönyörré változtatja a kínt. 



Tágúljon a szív könnyek által, amíg 

Feszíti, fojtja a nyers fájdalom. 

A férfiszem sem bírja könnyezetlen, 

A bölcs is érzi a csapást, midőn 

Szerelme édes lánca elszakad; 

De már ha első kínjait kiforrta, 

Az észnek égi balzsamát veszi. 



Mi haszna vívjuk a kemény eget 

S a bús koporsó gyémántzárait? 

Nem hat siralmunk s jajszavunk oda! 

Mi haszna sírsz hát, és miért siratjuk 

Azt, aki békes révre jut korán, 

Ki csak tavassza kellemit szedé, 

S itt hagyta a tél puszta napjait? 



Nem szívja többé Dencsid ajkidon 

Az élet első gerjedelmeit, 

Nem érzi többé csókjaid hevét, 

Sziveddel öszve nem döbög szive: 

De már nem érzi a fájdalmat is, 

E földi élet számtalan veszélyit, 

A test fenéit, a lélek dühét 

S nem a halálnak irtózásait; 

Nem játszik a sors kéjje ővele, 

Sem a hatalmas durva büszkesége, 

Nem csalja őtet áruló barát, 

Szerelme kínja nem szakítja szívét, 

S nem látja a bűn győzedelmeit. 



Ki tudja éltünk számtalan csapásit 

Leírni? Minden óra újakat szül, 

Újabb veszélyt hoz minden percenet. 

Itt a mosolygás sírással vegyül, 

Itt minden édes mérget rejt magába, 

S gigászi harcot minden nyúgalom. 



Oh, hadd nyugodjék magzatod tehát 

A boldogoknak csendes enyhelyén, 

Túl a veszélyen s földi harcokon, 

S fedezze béke kedves hamvait! 

Követni fogjuk őtet nemsokára; 

De már követjük és útban vagyunk! 

Nem vesztjük azt el, újra megtaláljuk, 

Csak egy kevéssé ment előbbre tőlünk. 

