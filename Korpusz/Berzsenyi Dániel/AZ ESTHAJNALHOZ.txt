


Emeld fel bíbor képedet, 

Csendes Esthajnal! 

Enyhítsd meg a természetet 

Harmatillattal. 



Hozd alá a fáradt szemnek 

Kívánt álmait, 

Fedezd bé a szerelemnek 

Édes titkait. 



Titkon nyílnak az életnek 

Legszebb rózsái, 

Mély titokban csörgedeznek 

Legszebb órái. 



Ah, nékem is van egy titkom 

Szívembe rejtve! 

Nem szabad azt kimondanom: 

El van temetve. 



Nem szabad kijelentenem, 

Mely boldog vagyok; 

S hogy ki az én egyetlenem, 

Kiért hervadok. 



Csak a néma hold mosolyog 

Rám szemérmesen, 

Mikor az örömcsepp ragyog 

Forró szememen. 

