


" Húnyik a nap, pirul az ég, 

Intesz, édes enyhelyem! 

Megyek, megyek, ah, elég rég 

Vonza feléd kebelem. 



Te vagy az én kis világom, 

Virágim szép ligete! 

Gyermeki víg munkásságom 

S elmém első képzete. 



Hozzád jövök, ha szívemet 

Aggodalom terheli, 

Hozzád, ha rám öröm nevet, 

S kezem lantját emeli. 



Szép alakid szemlélete 

Új világba andalít, 

Nyílt kelyheid lehellete 

Illatözönbe merít. 



Itt élnek eltűnt rémeim 

Gyermeki jelképekben, 

S kedves titkos két betűim 

A mindig zöld szívekben. 



A bús ciprus árnyékában 

Az urnák s nefelejcsek, 

A két hív szivek láncában 

A viola-bilincsek. 



Így alkota ifjú lelkem 

Egy szebb virányt magának, 

Hol égi gyönyör s szerelem 

Szebb rózsái nyílának. - 



De csakhamar felriadtak 

Rémledező szemeim, 

S karom között eloszlottak 

Tündér álomképeim. 



Óh, mint sírtam, barátnéim, 

A szerelem könnyeit! 

Mint ittátok, virágaim, 

Szívem égő csepjeit! 



Hervadtatok, hervadtam én, 

Míg rabláncom szaggatám, 

Míg a csalfa, büszke remény 

Bábjait elhányhatám. 



Óh, nem jó halandó szemnek 

Az eget megmutatni, 

S a lepkeszárnyú gyermeknek 

Égi szárnyakat adni. 



Nehéz a mennyet elhagyni, 

Pedig le kell hullanunk! 

Jobb a hív földön maradni, 

S rózsákat itt szaggatnunk. 



Nem álmodni, hanem élni 

Illik e szép világon: 

Méh-ajakkal mézet lelni 

Lehet minden virágon. 



Egyik hervad, másik nyílik, 

Mindenik csak tünemény; 

Annak nyílik a legszebbik, 

Aki szabad s víg, mint én. 



Szabad pedig ki-ki lehet, 

Míg fejét, - de hol vagyok? 

Lilim még istenné tehet, 

Legyen, legyen, hallgatok." 

