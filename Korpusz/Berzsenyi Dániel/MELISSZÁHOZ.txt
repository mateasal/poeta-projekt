


Más tárogasson maeoni kürtöket 

Alcid s Pelídes isteni tettein, 

Fellengjen a dircéi harsány 

Hattyu szerént az Olymptetőken: 



Én itt, az elzárt béke homályain, 

Itt, e romános Tempe vidámjain 

Öntöm ki szívem gerjedelmét 

Socrat ölébe Anacreonnal. 



Ki tudja méltán festeni a huszárt 

S bús arculatját harcai közt, midőn 

A megzavart renden keresztül - 

Rontja magát dühödő haraggal? 



Ki tudja méltán ími az öklelő 

Hajdú vivását, amikor a lovast 

Dárdája szórja, s mennykövek közt 

A meredek falat ostromolja? 



Múzsám mosolygóbb tájakon andalog, 

A csendes erdő boltjaiban szeret 

Víg lantja zengni, s rettegéssel 

Néz az erős hadak istenére. 



A csergedő vízpartokon énekel 

Vídám enyelgést s gyenge szerelmeket, 

S tőled, tetőled, szép Melissza, 

Kér koszorút epedő ajakkal. 



Édes jutalmam verseimért te légy! 

Tűzz egy virágszált barna hajam közé: 

Nem kell borostyán, nem kiáltó 

Pároszi kő nyugovó poromra. 

