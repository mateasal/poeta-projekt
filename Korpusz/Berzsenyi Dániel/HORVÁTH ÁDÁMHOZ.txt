


Melly a maeoni bölcs lelkét levezetted az Orkus 

Tornácába, hogy ott Ithakának lássa királlyát, 

Lássa, kihozza erős Achillest és Agamemnont 

A feledékeny idők torkából bajnoki kürttel: 

Múzsa! te Horváthot hajdan szárnyadra emelted, 

Amikoron Hunyadit lantján hirdette s az Árpád 

Vére dicsőségét magyarul harsogta közöttünk. 

Oh, te hevítsd lelkét, hangját régolta sohajtjuk. 

Vidd el karjaidon lobogó fáklyáddal az elzárt 

Régi sötétségnek titkos küszöbére, atyáink 

Szentelt hamvaihoz; te fedezd fel előtte hazánknak 

Hajdani héróit, kik bölcs intézetek által 

A lebegő kormányt csendes révpartra vezetvén, 

Spártai erkölccsel s törvénnyel örökre lerakták 

A magyar alkotmány bérctalpait a maradéknak. 

S kik, mikor a haragos villongó Visszavonásnak 

Lelke kitörte acélzávárát a fene hadnak, 

Mint hajdan Marathon nagy bajnoki vívtak ezerrel; 

S vagy diadalmi öröm közt tértek vissza Budára, 

Vagy pedig a haza szent oltárán áldoza vérek. - 

Mennyi nemes hamvak vagynak még néma homályba 

Zárva, kiket méltán lantjára vehetne Homér is! 

Múzsa! hevítsd Horváth lelkét, ne felejtse hazáját, 

Szent kötelességét, szép híre arany koronáját. 

