


Romlásra indult hajdan erős magyar! 

Nem látod, Árpád vére miként fajul? 

Nem látod a bosszús egeknek 

Ostorozó kezeit hazádon? 



Sok századoknak vérzivatarja közt 

Rongált Budának tornyai állanak, 

Ámbár ezerszer vak tüzedben 

Véreidet, magadat tiportad. 



Elszórja, hidd el, számkivetett ösi 

Erkölcsöd átka s mostani veszni tért 

Romlott fajultság, s nemsokára 

Ércfalain viperák süvöltnek. 



Nem ronthatott el tégedet, oh magyar! 

A vad tatár chán xerxesi tábora 

S világot ostromló töröknek 

Napkeletet leverő hatalma. 



Nem vert le téged Zápolya öldöklő 

Századja s Bethlen vérbe merült kora, 

Rákóczi vérengző haragján 

S rettenetes tüze közt megálltál. 



Mert régi erkölcs s spártai férfikar 

Küzdött, vezérlett fergetegid között: 

Birkózva győztél, Herculesként 

Achaji kard rezegett kezedben. 



Most lassú méreg, lassu halál emészt, 

S mint egy kevély bikk, mellyet az éjszaki 

Szélvész le nem ront, benne termő 

Férgek erős gyökerit megőrlik. 



Bátran merül most a buja ifjuság 

Undok bűnében, s úszva folárkodik, 

Még gyenge a szűz, s már kacéros 

S gerjedező tüzeit kínálja. 



A férfi - ó bűn! - már ma kereskedik 

Szép párja testével, maga alkuszik 

Gazdag folárral, s gyenge társát 

Fajtalanúl teregetni hagyja. 



Vallástalanság rút szüleményei, 

Erkölcstelenség s minden utálatos 

Fertelmek áradnak hazánkra, 

Régi nemes magyarok porára! 



Fegyverre termett szép, deli ifjuság 

Kardforgatásban nem gyakoroltatik, 

Nem tud nyeregben, nem tud ugró 

Gyors paripán leragadva szökni. 



Ó, más magyar kard mennyköve villogott 

Atilla dicső harcai közt, midőn 

A félvilággal szembeszállott 

Nemzeteket tapodó haragja! 



Más néppel ontott bajnoki vért hazánk 

Szerzője, Árpád a Duna partjain, 

Ó, más magyar kard verte vissza 

Hunnyadival Mahomet hatalmát! 



Akkor vitéz hírt s bajnoki érdemet 

Szerzett az ifjú Pélides utjain, 

Most íme - oh, szégyen, mivé lett - 

Módi majom, s gunyolásra méltó. 



Átok reátok, Harpia fajzati! 

Erkölcseinket vesztegető fenék! 

Fessen le hiv Gvadányi tolla, 

Nemzetemet csufoló bolond korcs! 



De jaj! csak így jár minden az ég alatt! 

Forgó viszontság járma alatt nyögünk, 

Tündér szerencsénk változandó, 

Hol mosolyog, hol utálva néz ránk. 



Felforgat a nagy századok éjjele 

Mindent, leomlott a magos Ilion, 

S a büszke Karthago hatalma, 

Mint az erős Babilon, leromlott. 



Volt oly idő már, mellybe' nemes hazánk 

Fénylő dicsőség polca felett virúlt, 

Jön olly idő még, melyben gyászos 

Hamvaiból gyülevész kavarc kél. 

