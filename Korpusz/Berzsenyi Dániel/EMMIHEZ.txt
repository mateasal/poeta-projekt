


Emmi! nékem sem fedi szívemet jég. 

Láng az éneklő, heve forr dalában: 

Ömledő bőség, magasabb csapongás 

Önti ki lelkét. 



Aki vért zengett s haragos Scamandert, 

Aki a zordon Rhodopén parancsolt 

Kőnek és vadnak s Rhadamanth kezének: 

Hév szerető volt. 



Dirce zengőjét, ki Olympiának 

S Peliont égig ragadó gigásznak 

Harcait dörgé: szerelem dagasztá 

Cypris ölébe '. 



S azt, ki ezt mérész utain követte, 

S büszke reptével ragyogóbb vidékre 

Hívta Rómának koszorús leányit, 

Gratia szülte. 



A lyrát felkent kezek érdekelték. 

Húraim gyengék magas égi hanghoz, 

A szelíd Paphus kiesébe' nyögdel 

Lesbosi hárfám. 



Jer, vegyűlj hozzám epedő szavaddal, 

Édes esdeklőm! öröm-ömledéssé 

Olvad e bús dal, s koszorúzva dűlök 

Gyenge öledbe. 



Énekeld Charist velem és Diónét! 

Ahol e kettő mosolyogva múlat, 

Ott az ég, s minden kegyes Istenével 

Harmoniát zeng. 

