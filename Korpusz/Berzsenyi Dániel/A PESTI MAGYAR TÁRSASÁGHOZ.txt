


Ki kétli s kérdi, hogy csak a dicső ész 

Emel ki minket a barmok sorából? 

Ki kétli azt, hogy minden érdemünk, 

Minden szerencsénk ezzel nő s hanyatlik? 



Az ész az isten, mely minket vezet, 

Az ő szavára minden meghajul, 

Hegyek lehullnak s olvadnak vizekké, 

S örök helyéből a tenger kikél; 

Ez alkot minden szépet és dicsőt, 

Az egyes embert, mint a milliókat, 

Ez áldja s égi boldogságra inti. 



Miért utálja hát szövétnekét 

Az ember, és mért nem terjeszti fényét 

A vak halandók néma éjjelén? 

Aegyptus áldott földje kérkedik 

Az ész legelső nyílt virágival; 

De ott fakadtak egyszersmind azokkal 

A hit vakító szentelt maszlagi, 

Melyek korunkig hintik mérgöket, 

S örök zavarba dönték e világot. 

Az ég ürébe felható tudós 

Az égi zsákmányt barlangokba zárta, 

S az embereknek bábot s vázt vetett, 

Melyek vakabbá tették a vakot, 

És a lenyügzött józan értelem 

A szarvas isten áldozatja lett. 



Így a görög nép s Róma bölcsesége, 

Melyet csudálva tisztelünk ma is, 

Csak a tudósok székiben lakott: 

A nép szemébe nem hatott sugára, 

Előtte el volt rejtve mindenütt, 

Míg végre a vad barbarok dühétől 

A föld szinéről eltörültetett. 

Éj födte a föld pusztaságait, 

Éj, melybe számos századok merültek. 

S ha most azolta kezd is fényleni, 

Mely szűk határba önthet áldva éltet, 

S az éj csudái mint süvöltnek arra! 

S hány népek élnek még ma is körültünk 

- Tekintsük által a föld részeit -, 

Kik a baromság aklában hevernek, 

És semmi isten nem tekint ügyökre! 



Ez istenének a barmot hiszi, 

Imádja a föld ocsmány férgeit, 

S azoknak embervérrel áldozik; 

Emez vakító papjának ganéját 

Mint szent ereklyét tisztelvén, eszi; 

Amott az odvas fákban éhezik 

Az embereknek görhes istene, 

S a legnagyobb bűnt batkákért lemossa; 

Imitt hamúban kotlik a herélt szent, 

S bámészkodása istenné teszi; 

Itt a mosódás módja szent titok, 

S a fél világot embervérbe mártja, 

Mert azt az egyik párt az ujjain, 

Másik könyöknél szokta kezdeni, 

Melyért is egymást öldözik halomra; 

Ott a falukban s városok piarcin 

Jár kóborolva a sok meztelen szent, 

Szabad kezekkel élelmet rabol, 

S az asszonyokba önti szent dühét, 

S a férj, az égnek hálát adva, nézi, 

Ha hitvesével szent bujálkodik. 



Így a világnak legkiesb vidékit 

Ádáz bolondság tölti, ostorozza, 

S undok zsiványi barlanggá teszi; 

Erynnis üszkét hányja városinkra, 

Az öldöklő kést egyiránt fereszti 

A reszkető ősz tűztelen szivébe 

S az anyja keblén ácsorgó szopóba, 

És csontjainkból trónust rak magának, 

Melyet dög, inség, sárga félelem 

S kínokkal élő bánat fog körül. 



Hol van tehát a józan értelem, 

Hol a tudósok annyi izzadása? 

Remélhetünk -e vajjon jobb világot? 

Gyaníthatunk -e olly időt, mikor 

Az ész világa minden népeket 

Megjózanít és öszveegyesít, 

S kiirt közűlünk minden bűnt s gonoszt? 



Reménylek. Amit század nem tehet, 

Az ezredek majd megteendik azt. 

De hinnem is kell; mert midőn, barátim! 

Buzogni látom lelketek hevét, 

Mely e nagy ügyre felken títeket, 

S e szent szövetség láncába csatol, 

Előre látom: mint terjesztitek 

Hazánkban Delphi égi kincseit 

S az értelemnek nagy törvényeit; 

Előre látom: mint leheltek éltet 

A sziklamellbe és a holt agyagba, 

S mint jámborodnak a vadállatok 

Előttetek, s mint omladoz rakásra 

Az ész s igazság mennydörgő szavára 

A zordon inség óriási tornya, 

S mint hullanak le durva láncai. 



Fogadjatok hát engem is, barátim! 

Szent frígyetekbe; íme, esküszöm, 

Hogy áldozatlan kézzel nem jövök: 

S ha gerlicéim és virágaim 

Kedvelni hajlandók az istenek, 

Tömjényitekhez szívesen teszem. 

