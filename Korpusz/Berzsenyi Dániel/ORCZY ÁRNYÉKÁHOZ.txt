


Mely méltó koszorút, mely diadalmi bért 

Adjon néked örök míveidért hazád? 

Oh bajnok s koronás mennyei Lantverő! 

Voltaire érdeminek szép köszönet vala 

Párizs tapsai közt a fejedelmi csók. 

Petrarcát ragyogó győzedelem-szekér 

Jutalmazta. Kinyílt a Capitolium 

Hellas szűzeinek, mint mikor a világ 

Hódítói előtt zengtenek ormai. 

Hát néked, ki az ő útjaikon vezetsz 

Minket Delphi magasb pálmavirányihoz, 

Olly buzgón törekedsz s gátokat ostromolsz, 

Hogy fáklyáddal egünk fellegeit higítsd, 

És napját az idő lelke szerint emeld - 

Néked vajjon ezért lészen -e pályabér? 

Vagy tán csak csalatás minden előtörés? 

E nép nem veti el már soha fékjeit, 

S vak rögzése örök hályogiban marad? 

Hagyján! aki ugy élt, mint te, s ugy énekelt, 

Nem kér lelke hiú gyermeki bábokat; 

Önnérzése dicső Pantheon annak és 

A jók szíve alatt fennmaradand neve; 

A némult ravatal zárait eltöri, 

S a villámvezető sashoz emelkedik. 

Nem halt meg, ki ugy élt, mint te, nagy Orczy, nem! 

Általküzdi setét Aeacus öbleit; 

Mint Alcides, erős fegyveri közt ledűl, 

S a tűzből az Olymp lángküszöbére hág. 

