


Zúg immár Boreas a Kemenes fölött, 

Zordon fergetegek rejtik el a napot, 

Nézd, a Ság tetejét hófuvatok fedik, 

S minden bús telelésre dőlt. 



Halljad, Flaccus arany lantja mit énekel: 

Gerjeszd a szenelőt, tölts poharadba bort, 

Villogjon fejeden balzsamomos kenet, 

Mellyet Bengala napja főz. 



Használd a napokat, s ami jelen vagyon, 

Forró szívvel öleld, s a szerelem szelíd 

Érzésit ki ne zárd, míg fiatal korod 

Boldog csillaga tündököl. 



Holnappal ne törődj, messze ne álmodozz, 

Légy víg, légy te okos, míg lehet, élj s örülj. 

Míg szólunk, az idő hirtelen elrepül, 

Mint a nyíl s zuhogó patak. 

