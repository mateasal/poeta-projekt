


Hát a szerelem szent lángja 

Csak ily mulandó? 

S Nelli is, mint minden lyányka, 

Csak változandó? 



Hív szeretőt az ég alatt 

Ne kérj, kebelem! 

Ha a szelíd Nelli csalhat, 

Hol a szerelem? 



A kép angyalvonásai, 

A kegyes szemek 

Nem a lélek tolmácsai: 

Csak csalfa szerek! 



A szerelem esküvését 

A hagymáz teszi: 

A szív forró döbögését 

A vértől veszi. 



Egy pillanat tüneménye 

Múló örömünk; 

Csalatásunk szüleménye 

Játszadoz velünk. 



Jaj, de hát én mért epedek? 

Lelkem miért ég? 

Szünet nélkül mért szeretek, 

Ha nincsen hívség? 



Kínomat mért nem olthatja 

Sem idő, sem ész? 

Sőt sebeimet faggatja 

Minden orvos kéz. 



Éjjelimen őtet látják 

Beteg álmaim, 

Nappal ő nevét kiáltják 

Sohajtásaim. 



Philomele panaszai 

Nevét zokogják, 

A csillagok fénysorai 

Nevét rajzolják. 



Valamerre járok-kelek, 

Üldöz árnyéka, 

Meg nem menthet a tengerek 

Végső tájéka. 



Van igaz, van hív szerető, 

Érzem keblemben: 

Csak te vagy, Nelli, hitszegő! 

Csak te kegyetlen! 

