


Lolli! deli kellemiddel 

A rózsára homályt vetsz, 

S szívégető szemeiddel 

Belém ezer tőrt nevetsz. 



Szebb vagy te, mint a szép Hébe 

A Dörgő lángölében, 

Szebb, mint a szép Erycene 

A kellem bájövében. 



Képed szelíd vonásiban 

Szerelmek nyíladoznak. 

Tested minden mozgásiban 

Tündérek múlatoznak. 



Szép, mikor édes éneked 

Szirénhangja zengedez, 

S angyali érzékeny szíved 

Harmoniát ömledez. 



Szép, mikor pihegő kebled, 

Mint egy galamb, epedez, 

S lankadó nefelejcs-szemed 

Harmatgyöngyöt görgedez. 



Szép vagy te, mikor csintalan, 

Mint könnyű Zephyr, játszol, 

S titkaidról vigyáztalan 

Le-lereppen a fátyol. 



Szép, mikor a gerjedelem 

Andalodásba merít, 

Szép, mikor a szűz szemérem 

Bíborlángszínbe borít. 



De Lolli! a test szépségét, 

Hidd el, csak úgy imádom, 

Ha a szép lélek épségét 

Tiszta kebelbe látom. 



Ha angyali leplegidben 

Angyali szív verdegél, 

Nemes tűz ég ereidben, 

S lelked a porból kikél. 

