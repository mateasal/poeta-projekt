


Mindég csak sírsz? csak bús siralomra 

Nyílnak most is bágyadt szemeid? 

Mindég csak e gyászos sírhalomra 

Öntözgeted néma könnyeid? 



Tudom, legszebb örömid reggelét 

E szomorú hant alá zárád; 

Tudom, árva szíved kedves felét 

Kéri vissza epedő orcád. 



Oh, hárítsd el ázott fátyolodat 

Bús szemedről, kegyes szenvedő! 

Nem fedi már szeretett tárgyadat 

E porhalom s mohos temető. 



Ott lebeg már az öröm szárnyain, 

Hol a békés Léthe csörgedez, 

S virágzó zöld pálmák árnyékain 

Örök élet lelke lengedez; 



Hol a myrtus- s amarantszigetek 

Felett arany aether mosolyog, 

S illatozó balzsamos ligetek 

Közt az élet forrása ragyog; 



Ott békesség s isteni nyugalom 

Harmatozva száll mindenekre, 

Nincs ott bánat, sem gyász, sem sírhalom, 

Sem bús fátyol halvány képekre. 



Nem szakad el a hív szerelemnek 

Ottan többé rózsakötele; 

Ott virrad fel a sokat sírt szemnek 

Bíborszínben kívánt reggele. 



Vár tégedet is e dicső tájék! 

Ezentúl szent hantjait járod; 

Vár szeretőd, vár e kedves árnyék, 

S nemsokára szívedhez zárod. 



Akkor égi csókok törülgetik 

Gyöngy orcádról kegyes könnyeid, 

S rég ohajtott karok ölelgetik 

Rég ohajtott szűz tetemeid. 



Ölelkezve fogtok leborulni 

Dicső Atyánk szent zsámolyánál, 

S édes örömlángokra buzdulni 

Cherubimi harmóniánál. 

