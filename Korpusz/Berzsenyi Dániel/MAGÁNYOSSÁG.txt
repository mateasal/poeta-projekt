


Égi csendesség fedező homálya 

Leng reád, ó szent Egyedülvalóság! 

S szívemet békés kebeledbe inti 

Mágusi vessződ. 



A világ lármás vigadóhelyéről, 

Mint az elfáradt utazó, pihegve 

Térek ernyődhez, s fejemet lehajtom 

Lágy mohaidra. 



Itt vagyon bátor menedéklakása 

A szabadságnak s nemes érzeménynek: 

Itt nem aggathat rabigát reájok 

A buta köznép. 



Itt fakad laurus-koszorúja minden 

Bölcsnek és minden magasabb daloknak, 

Itt az ártatlan szerelem s vidámság 

Zöld amarantja. 



Légy, Magányosság! vezetőm s barátom. 

Csendes ernyődhez sietek nyugodni. 

Itt lelem Plátót, Xenophont s Ilissus 

Myrtusa berkét. 



Téged óhajtlak, ha szemembe' reszket 

Bánatos lelkem kiütő panassza: 

Téged a legszebb fiatalka édes 

Oldala mellett. 

