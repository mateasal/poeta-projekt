


Jer, Lili! nézd, langyos szellők 

Lengetik a ligetet, 

S illatozó híves ernyők 

Mérséklik a meleget. 



Jer, e szép juharlugosnak 

Dőljünk le árnyékára, 

S míg a gerlicék búgdosnak, 

Vigyázz lantom szavára. 



Kedves gyermek! fakadoznak 

Kellemeid bimbai, 

Pihegnek már s dagadoznak 

Melled hattyúhalmai. 



Az ifjuság kellemei 

Mosolyognak orcádon, 

S az életnek örömei 

Virítnak zöld pályádon. 



Olyan vagy, mint egy szűz rózsa, 

Mely még csak tavaszt látott, 

Melyet csak harmatgyöngy mosa, 

S csak lágy szellőkkel játszott. 



Mint egy Zephyr, mely virágos 

Ligetek közt lengedez, 

Illatokkal él, s balzsamos 

Violákon tévedez. 



Gyönyörűség és vidámság 

Folyja körül ösvényed, 

Mert még a szűz ártatlanság 

Oltárán ég tömjéned. 



De ki ne térj ez ösvényből, 

Melyen most rózsát szaggatsz; 

Oh, vigyázz, mert az örvényből 

Soha ki nem gázolhatsz. 



Ha elveszted az erkölcsnek 

Intéző fonalait, 

Számtalan veszedelmeknek 

Leled labyrinthjait. 



El ne hagyd őrangyalodat, 

Hív, szelíd erkölcsödet; 

Nyújtsd néki gyenge karodat, 

Hadd vezérljen tégedet. 



Csak ő menti meg szemedet 

Ezer könnyhullatástól, 

Ő menti meg szépségedet 

A kora hervadástól. 



Ő intézget karjaival 

Paphus virulmányain, 

S béfedez hív szárnyaival 

Az öröm hullámain. 



Óh, ezer örvény és hinár 

Fogja pályád majd körül! 

De ha ésszel s erkölccsel jár, 

Hidd el, egybe sem merül. 



Ezek légyenek őrei, 

Kedves gyermek, szívednek! 

Így a hiúság tőrei 

Meg soha nem ejthetnek. 



Ezek ismértetik veled 

A sziréni hangokat; 

Ezek mutatják meg neked 

A gaz csapodárokat. 



Szíved kedves rokonfelét 

Néked ezek választják, 

S földi éltednek édenét 

Karjai közt megadják: 



Hol szelíd öröm s vidámság 

Lelke fog ápolgatni, 

S az aranykori boldogság 

Angyala csókolgatni: 



Addig is, míg homlokodon 

Aranyüstök omladoz, 

Akkor is, ha majd arcodon 

A rózsaláng hervadoz. 

