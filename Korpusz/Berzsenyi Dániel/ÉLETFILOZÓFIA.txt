


Én is örömre születtem 

Arkádia berkében, 

Rózsapárnán szenderegtem 

Cypris ambrás ölében. 

Az aranyszázad istene 

Pásztorai közé kene. 



Ah, de mint az aranyvilág, 

A rózsakor elrepül! 

Olympusra más isten hág, 

S Dodona berke dördül. 

Elvirít a szép kikelet, 

S véle a hesperi liget. 



Az enyém is elvirult már! 

Pályám vége közelít; 

Hol a gigászi Örök vár, 

S chaoszában elmerít, 

Mint egy cseppet az óceán, 

Mint egy sóhajtást az orkán. 



Légyen álom, légyen bíró, 

Bátran megyek elébe, 

Mint egy elfáradt utazó 

A vadon enyhelyébe. 

Mert ha bíró: nem furdal vád, 

Mert ha álom: nyugalmat ád. 



Ember voltam, csak gyarlóság 

Létem fényes bélyege, 

Ha virtusom nem hiúság, 

Forró vérem melege, 

Ha szívem nemesebben vert: 

Önmagában méltó bért nyert. 



Sírjak -e, hogy életemet 

Jól használni nem tudtam, 

S legkiesebb ösvényimet 

Álmodozva folytattam? 

Ha ezt újra elkezdhetném: 

Ismét a múltat követném. 



Az ifjúság örömeit 

Lelkesedve öleltem, 

De szívem szebb ösztöneit 

Soha bé nem tölthettem. 

Ithakám partját elértem: 

S ah, hazámra nem ismértem! 



Úgy éltem, hogy életemet 

Visszaélni ne bánnám, 

Úgy éltem, hogy életemet 

Végezni ne fájlalnám; 

Megcsókolgattam rózsáit, 

Megizzadtam vaspályáit. 



Láttam a mosolygó tavaszt, 

Láttam az égető nyárt, 

Láttam minden időszakaszt 

S minden földi láthatárt: 

Ha örök időket élnék, 

Ezeknél többet nem érnék. 



Tűnő éltem rövidségét 

Én tehát nem siratom, 

S a jövendő kétes képét 

Előre nem borzadom, 

Minden kornak van istene, 

Nem zúgolódom ellene, 

S kebelemben marasztom. 

