


Már midőn a föld letapodva hódol, 

S Róma felséges geniussza eltűnt, 

Mint egy őr Cato feded a világot, 

S mennyköveket szórsz. 



A közembernek neve vész magával. 

Kincs, kevély márványpaloták homályba 

Dűlnek, elmúlnak, s heverő uroknak 

Híre enyészik. 



A derék nem fél az idők mohától: 

A koporsóból kitör és eget kér, 

Érdemét a jók, nemesek s jövendő 

Századok áldják. 



Láttalak fényes hadi öltözetben. 

Látlak országunk ragyogó gyülésén: 

Ott merő Hectort s Kinizsit mutattál, 

Itt Cicerónk vagy. 



Ósz atyáink közt fiatal korodban 

Pálmaágakkal koszorús fejedre 

A kitündöklő magas elme s lélek 

Égi sugárt vont. 



Nagy, midőn tündér paripádra szöktél, 

Nagy, hazánk kormányvezető tanácsán. 

Itt az érdempolc! ez az égnek útja, 

S régi magyar dísz! 

