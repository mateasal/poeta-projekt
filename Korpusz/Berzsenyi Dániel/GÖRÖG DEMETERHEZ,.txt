


Mennyi országok s koronák reményét 

Vetted, oh boldog nevelő, kezedre! 

Mennyi népnek nyújt bizodalmat a te 

Chíroni lelked! 



A nagy álláspont köre nem telik meg 

Áldozat nélkül; de ki honja híve, 

Mint Görög, mindent mosolyogva áldoz 

Honja javának. 



Róma undokját s Senecát felejtsd el! 

A Nemes legszebb diadalmi bére 

Minden ádáznak s alacsony tyránnak 

Kénye felett van. 



Konnidas márványt nyere Parthenonban. 

Adj Trajánt nékünk s kegyes Antoninust, 

Véreid hálás kebelébe' márványt 

Nyersz te s örök fényt. 



A te munkádnak gyönyörű gyümölcsét 

Századok várják, diadalmi paeant 

Századok zengnek, s maradékainknak 

Áld maradéka. 



Hajdan, oh bús sors! nemesűlt atyáink 

Mennyi belső tűz s fene üldözések 

Ostorát nyögték! de az égbe ért már 

Ábeli vérök. 



Már ma nem félek. Sem idők zavarja, 

Sem gonosz vádak soha fel nem oldják 

A magyar szívnek kötelit: királyunk 

Ismeri népét! 

