


Nézd a tánc nemeit, mint festik játszi ecsettel 

A népek lelkét s nemzetek ízleteit. 

A német hármas lépéssel lejtve kering le, 

S párját karja közé zárja s lebegve viszi. 

Egyszerű a német mindenben, s csendesen örvend, 

Egyet ölel mindig, s állhatatos szerető. 

A gallus fellengve szökik, s enyelegve kacsingat, 

Párt vált, csalfa kezet majd ide, majd oda nyújt: 

Ez heves és virgonc, örömében gyermeki-nyájas, 

Kényeiben repdez, s a szerelembe' kalóz. 

A magyar egy Pindár: valamerre ragadja negéde, 

Lelkesedett tűzzel nyomja ki indulatit. 

Majd lebegő szellő, szerelemre olvad epedve, 

S búja hevét kényes mozdulatokba szövi; 

Majd maga fellobbanva kiszáll a bajnoki táncra 

( Megveti a lyánykát a diadalmi dagály ), 

S rengeti a földet: Kinizsit látsz véres ajakkal 

A testhalmok közt ugrani hőseivel. 

Titkos törvényit mesterség nem szedi rendbe, 

Csak maga szab törvényt, s lelkesedése határt. 

Ember az, aki magyar tánchoz jól terme, örüljön! 

Férfierő s lelkes szikra feszíti erét. 

