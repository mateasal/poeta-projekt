


Mint a szerencsés harcos Olympián, 

Kit megtapsol egész Graecia, s Pindarus 

Megzeng, magát félistenekhez 

Méri, s az ég özönébe' ferdik: 



Mosolygva nézi lelkesedett szemem 

A bajnok ragyogó szobrait és halált, 

Miolta tőled pályabért nyert, 

Oh haza bölcs fia! szűz Camoenám. 



Győztem! lerázták combaim a fövényt, 

Izzadt fürteimen szent olajág lebeg, 

Nevem kiküzdém a homályból, 

S általadám maradékaimnak. 



Hová, hová ránt ömledező hevem? 

Oh, érzem gyönyörű bérem egész becsét, 

Érzem, tetőled nyerni laurust 

Melly diadal s mi kevély dicsőség! 



Tőled, ki a jót tiszteled és nemest, 

S általhatsz az igazt fátyolozó szinen, 

Mely annyi visszás képzetekkel 

Tölti, zavarja szemünk homályát; 



Tőled, ki pályánk tárgyait ismered, 

És nagyfényü atyád s híres ipad szerént 

Ösztönt, paizst, tőrt nyújtva munkálsz 

A haza, nyelv s tudomány ügyében. 



Jer, jer, borulj le Pythia zsámolyán, 

S honnunk isteninek áldozatot vigyünk! 

Te tulkokat, bort, drága myrrhát, 

Én amarant-koszorút s virágot. 

