


Halljuk, miket mond a lekötött kalóz: 

Tündér változatok műhelye a világ, 

Mint a poézis bájalakja: 

Ámde csak egy az igaz, nagy és jó, 



Melynek mosolygó jelcime lett a szép, 

Hogy mint a szerelem játszi gyönyör kezén 

Folytassa titkon a teremtés 

Műve örök folyamát gyönyörrel. 



Ennek teremtő ihlete alkotá 

Hellász rózsakorán a vidor életet, 

Midőn mosolygó égieknek 

Innepein lebegett az ének, 



A szépet érző emberek ajkain, 

Szívből szívbe gyönyört zengve s vidám erényt, 

Midőn a nyájas áldozóknak 

Nyájas örömbe' jelent meg a menny; 



Oh, a poézis rózsaszin ujjai 

Fonják azt az öröm gyenge virágiból: 

Örömre intve csalta össze 

A vadonok ridegült lakóit. - 



Most a halandó, mint ama büszke lyány, 

Villámfénybe vonult isten ölén enyész: 

A szent poézis néma hattyú, 

S hallgat örökre hideg vizekben. 



Szűnj meg te is hát zárt fület és kebelt 

A szép ifju világ bájira inteni: 

Halottas ének zúg felette, 

Mint mikor Afrika sámielje 



A port az éggel összezavarva dúl, 

Forró porvihara fojtja az életet. - 

Oh, a halandó lyányka szíve 

Emberi szép kebelén viruljon, 



Mint a mosolygó Hellenisé, midőn 

A félisteneket szülte szerelmiben, 

Gyönyörre nyílt szív nyíladozza 

A szeretet csuda két virágit: 



A szent poézist és a dicső erényt, 

Melyek hajdan öröm ünnepivé kenék 

A nagy görög nép boldog éltét, 

S létrehozák örök ideálit. 

