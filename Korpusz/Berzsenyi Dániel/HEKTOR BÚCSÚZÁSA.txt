


Elmégy, Hektor, tőlem hát örökre 

Oda, hol már Achilles fegyvere 

Patroklusnak áldozik vérrel? 

Ki fogja majd kisdedünk tanítni 

Istent félni és dárdát hajítni, 

Ha téged a bús Orcus elnyel? 



Drága hölgyem, parancsolj könnyeidnek, 

Tisztem, tüzem engem harcba visznek, 

Ezen karok őrzik Pergamust; 

Tiértetek, hazánk isteniért 

Bátran vívok, hősien ontok vért. 

S nem rettegem a setét Orkust. 



Nem hallgatom többé kardod hangját, 

Itt hever majd, rozsda rágja vasát, 

S Priám bajnok nemzete kivész. 

Oda mégy, hol nap többé nem ragyog. 

A Kocytus bús vadonban jajog, 

S szerelmed a Léthében enyész. 



Minden vágyam, minden érzeményem 

A Léthe szent árjába merítem, 

De hív szerelmemet nem. 

Halld! az ádáz dulja már a falat, 

Fűzd rám kardom, szüntesd fájdalmadat, 

Hektor hal meg, de szerelme nem. 

