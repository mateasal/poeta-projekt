


Astraeánk koszorús papja! Polymniám 

Példás érdemidet merje -e zengeni? 

Hív Múzsám adaját meg ne utáld, hazánk 

Őszült Nestora, Széchenyi! 



Nem kincs, nem ragyogó polc tüneményei, 

Nem mászó csapodár kába reményei 

Mozdítják ajakát, mert csak az istenibb 

Erkölcs csalja ki énekét. 



Fényes birtokaid kénye le nem köti 

Munkás életedet: terhek alá veted 

Atlás-vállaidat, hogy szemeid hajónk 

Kormánnyára vigyázzanak. 



A törvény sivatag rejtekiben lakó 

Elméd phárusi láng a szövevény között: 

Kővár s szent menedék minden igaznak és 

A bűnnek kegyes ostora. 



S hogy mindent megelőzz, a tudományokat 

Szárnyaddal takarod, s a haza kincseit 

Buzgón gyüjtögeted, s felkel az alkotó 

Corvin tára teáltalad. 



A polgári töl-ág s delphusi laurusok 

Kettősen fedezik homlokod érdemit. 

Méltán áldja nemes lelkedet a magyar, 

Mert jó atyja, vezére vagy. 

