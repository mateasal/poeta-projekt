


Itt, hol e bujdosó csermely 

A bús bükben tévedez, 

S búslakodó énekemmel 

Csak a kőszirt epedez, 



Megjelensz, ó kegyes lélek! 

Epekedő szívemben, 

S hív kebledbe visszatérek 

Forró képzeletemben. 



Ha a bús hold sugárai 

A vizeken reszketnek: 

Bágyadt szemem záporai 

Csak téged emlegetnek; 



Ha a hajnal bíborszínnel 

Az égen pirosodik: 

Árvád lankadozó szívvel 

Terólad gondolkodik. 



Ha bús völgyek rejtekében 

Kínom előtt bujdosom, 

A vadon bús zengésében 

Édes neved hangozom; 



Ha magányos kamarámban 

Keservimmel zárkozom, 

Könnyel ázott nyoszolyámban 

Utánad óhajtozom. 



Minden reggel siralomra 

Nyitom fáradt szememet, 

Siratlak, ha nyugalomra 

Hajtom árva fejemet. 



Oh, siratlak, míg könnyeim 

Forrása el nem apad, 

Míg bé nem húnynak szemeim, 

Míg szívem meg nem szakad. 

