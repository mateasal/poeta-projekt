


Japet fiának sassa dulá vesém, 

S a mennyből lehozott szikra emésztve ölt, 

Midőn, dicső forrás, sebimre 

Aeglei balzsamot áldva öntél. 



Mint aki a szent Léthe vizébe néz, 

Minden földi tehert róla lehullva lát, 

S újjászületve nyílt karokkal 

Elysion rokon árnyihoz lép: 



Így adta vissza életadó ered, 

Oh, kútfő, nekem az életet és reményt. 

Így ébredék fel, s így ölelt meg 

Partidon új öröm, új rokon kéz. 



Itt leltem a jó Vajkit, az édes őszt, 

Itt a téti szelíd énekelőt, ki már 

A boldogult lelkek körében 

Issza az ég örömit, jutalmát; 



Kikhez vegyülve hársaid ernyein 

A bús felleg alul hajnali pírjait 

Az élet újra rám mosolygá, 

S holt kebelem hideg éje virradt. 



Itt leltem a széplelkü nemes magyart, 

Pázmándit s szeretett szíve kegyes felét, 

Ki vélem együtt cseppeidben 

Enyhületet keresett magának. 



Enyhítsd meg ezt is, a kora szenvedőt! 

Márványoszlopidat felkoszortúzom ím, 

Enyhítsd meg ezt is, mert ha szenved, 

Nem leszek én is egész kigyógyult. 

