


Alkonyati homály terjed 

A csillagok boltjára, 

S pirholagos lánggal gerjed 

Az esthajnal sugára. 



Szűz Cynthia sárkányait 

Fényszekéren vezeti, 

S a Balaton hullámjait 

Rubintláng festegeti. 



Örömre int a természet 

S ëltem tünő tavasza; 

Szerelemre az enyészet 

S Philomele panasza: 



De én komoly szemet vetek 

A hold ezüst képére, 

S csak szomorú dalt pengetek 

Hesperus intésére. 



Túl jár elmém a Badacsony 

Kies virulmányain, 

Túl a rengeteges Bakony 

Setétellő ormain. 



Ott, hol zsenge érzéseit 

Ifjú szívem gerjeszté, 

S az öröm s bánat könnyeit 

Legelőször ereszté. 



Hol, Glüci! veled karöltve 

Néztem az est csillagát, 

S lelkem, örömmel megtöltve, 

Itta Hébe poharát. 

