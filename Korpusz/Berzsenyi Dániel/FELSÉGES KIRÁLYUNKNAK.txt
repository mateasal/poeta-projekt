


Keszthely mosolygó völgyei, bércei! 

Caesárunk közelít, hintsetek illatot; 

Simulj tükörré, büszke Zengő, 

S tükreidet biborozza Phoebus! 



S ti, csendes ernyők pásztori! gyújtsatok 

Tömjént hölgyeitek s gyermekitek között 

Annak, ki gunyhótok paizzsa 

S emberi jussaitoknak őre; 



S ki, mint dicső nap fergetegink után, 

Áldást szórva, körüljárja hazánk egét, 

S amit levert a hosszu szélvész, 

Újra felélteti égi tűzzel. 



Örülj te is hát, Festetics, és pazarlj! 

Mútasd: mint szereti a magyar a királyt; 

Mutasd: hogy annak szíve, kincse 

A haza s atyja kezébe' vagynak; 



Mutasd: hogy a szent honszeretet heve 

S a jobbágyi szelíd tisztelet egybefér; 

Mutasd: hogy e két virtus együtt 

Tesz fejedelmeket és nagy embert. 

