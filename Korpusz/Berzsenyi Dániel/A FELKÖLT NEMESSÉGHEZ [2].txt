


Mint majd midőn lángszárnyakon eljövend 

A nagy Birónak cherubi angyala, 

És kürtje harsány hangja a mély 

Sírba leszáll hidegült porunkhoz: 



Mindenfelé dob s tárogató riad. 

Úgy tetszik, elhúnyt párducos őseink 

Támadtanak fel hamvaikból 

Véreiket fedező karokkal. 



Toldúlva jőnek bajnoki népeink: 

Erdély kegyetlen székelyi, a fene 

Hajdúk az áldott térmezőkben 

Megfeketült haragos kunokkal; 



Az ütközet közt állni tudó, kemény 

Horvátok és vad rácok erős hada 

Táborba szállott, hogy kövesse 

A magyarok rohanó lovagját. 



Örvendj hazám: nézd, mennyi jeles sereg 

Kész érted önként ontani életét. 

Oh, bátran örvendj! mert megőrzik 

Hantjaidat született vitézid. 



Magyar nemes vér bére, jutalma vagy, 

Vérző magyar kar tarta meg eddig is, 

Csak hív szülöttid vérpatakja 

Áradozand ezután is érted. 



Nézd, mint buzognak szép deli ifjaid: 

Mindannyi hérót s Marst mutató vitéz 

Tüzelg szemökből; felkelend még 

Báthory, s él Kinizsink ezekben! 



Tud győzni e nép! Attila magva ez! 

Ez dúlta Árpád hajdani harcain 

A föld legelső tartományit, 

S láncra füzé sok ezer vitézit. 



E nép csatázott nagy Hunyadink alatt, 

Mikor kevély Bécs tornya lerontatott, 

S roppant Budának győzhetetlen 

Ormai közt diadalmi kürt szólt. 



Hát bölcs királynénk, Trézia! trónusod 

Nem a magyar szív vívta ki Pálfyval? 

Nem a magyar s Nádasdy kardja 

Tette dicső koronád fejedre? 



Hat nagy királyok fegyvere omla rád, 

Tűzláng borítá Austria tájait, 

S nem volt, ki terhed Herkulesként 

Tartsa: egész birodalmad ingott. 



S ím, mint midőn bús Aeolus éktelen 

Barlangja torkát Kaukazus oldalin 

Feltárja, s ádáz szélveszekkel 

Fellegeket hasogatva pusztít: 



Felkél az ébren szunnyadozó magyar, 

S elszórja villámkardja eged ködét; 

Megtörte, földhöz verte, mint egy 

Bellerophon, hatagyú Chimaerád! 



Menj most, vitéz faj! nézd, mikor a vadak 

Királya felkél Júba vadonjain, 

Szavára megréműl az erdő, 

S futnak ezer vadak odvaikba! 

