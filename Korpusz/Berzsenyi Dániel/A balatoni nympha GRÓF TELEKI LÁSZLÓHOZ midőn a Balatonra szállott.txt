


Üdvezllek, Teleki, nádligetim között, 

S vígan nyujtom ezen tölgykoszorút neked. 

Vígan zengeti el nádsipom énekét, 

S e szent csészevíz áldozik. 



Hősek magva! nemed tiszteli a magyar. 

Él még benned ama régi Szilágyi vér, 

Melly Pannon letörött trónusa talpkövit 

Még egyszer leraká dicsőn 



Corvinban, ki hazánk Bellerophonja lett, 

S a vakságba merült századok éjjelén 

A mennyből lehozá Delphi szövétnekét, 

S meggyujtá Buda ormain. 



Ennek fénye fajod nemzeti bélyege. 

Ez buzgatta ama főpapi lantverőt 

Pécs szent erdeiben, szent palotáiban, 

S ez gerjeszti te melledet. 



Minos rejteke volt a te nagy iskolád: 

A villám ura ott iktata Parthenon 

Felsőbb pitvariba, s béavatott szemed 

Függött Palladiumjain. 



Láttad Deukaledon fennyen uralkodó 

Hullámit s koronás Albion árbocit, 

A bölcs nép felemelt lelke csudáit és 

A törvény diadalmait. 



Lásd e tájakat is, mellyeket e napon 

Kormányodra bizott a haza istene; 

Nézd a puszta virányt s tunguzi vad lakost 

S a szörnyek fene nyomdokit. - 



Nem tenger, nem egyéb helyhezet alkotá 

A nagy népeket és nagy birodalmakat: 

Minden nép, ha javát ismeri, nagy, szabad 

S boldog minden időn s helyen. 



A nép, hogyha szabad, s virtusi nincsenek, 

Gyermek, mely keziben kést s üszököt visel; 

S egy rút törpe, gigászkarddal: az éget, öl, 

Ez vázkép, s kacagást okoz. 



A fényes Latium s Spárta kevély feje 

A virtus meredek bércein ötle fel; 

Pallas fegyvere nyit útat oda, s lehull, 

Amit nem fedez aegise. 



Tedd a durva getát a Tiberishez, és 

A hét hegy lakosit Bosporus öblihez: 

Barlang lészen amott a Capitolium, 

S itt új Róma emelkedik. 



Menj! megcsillapodott a zaj előtted, és 

Szendergő suhogás váltja fel a morajt; 

Nézd, a kék Badacson lassu Favónt lehell, 

S nem küzd a Tihany ősz foka. 

