


Miért rettegsz kebelemben, 

Miért, félénk leányka? 

Mit félsz te, mint a kegyetlen 

Vadtól a kis bárányka? 



Nem vagyok én ellenséged, 

Sem hitszegő csapodár; 

Hív lelket adok én néked, 

Míg koporsóm bé nem zár. 



Tiéd leszek, míg e kedves 

Rubintajak csókot kér, 

Tiéd, midőn már e kegyes 

Szív csak akadozva vér. 



Halld, melly édesen csatináz 

A völgy zengő csermelye, 

A víg madár mint zeng s trilláz, 

S mint nyög a filemile! 



Majd ha a bús tél közelget, 

Ezek mind elnémulnak, 

Elrepül a szép kikelet, 

S örömeink elmulnak. 

