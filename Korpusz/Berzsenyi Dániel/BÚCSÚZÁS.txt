


Elszakadsz tőlem, szeretett barátném! 

Hasztalan zárlak kebelembe: eltűnsz, 

S mint az álomkép, örömim, reményim, 

Véled enyésznek. 



Jaj! sem a sérült szerelem nyögése, 

Sem kegyességem, sem az ég hatalma 

Téged énnékem soha vissza többé, 

Vissza nem adnak. 



Élj szerencsésen, valamerre fordulsz! 

Légyen áldásom veled és vezérljen! 

Légyen a Végzés utain szerelmünk 

Angyala társad! 



Élj szerencsésen, s ne felejts el engem! 

Menj az égtartó Pyrenéken által, 

Menj az északnak havasin keresztül, 

Csak ne felejts el! 



Ott is, óh ott is tied e sebes szív, 

Mindenütt kísér, veled él, veled hal, 

S sárga képemnek halavány vonásin 

Festve neved lesz. 

