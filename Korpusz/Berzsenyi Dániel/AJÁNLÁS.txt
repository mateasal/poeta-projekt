


Mint a világnak hajdani díszei, 

Csendes meződben rejted el éltedet, 

Hogy ott magadnak s nemzetednek 

Élj Eratód arany édenében, 



Kazinczy! s mérész aetheri szárnyakon 

Felleng sas elméd Delphi dicső egén, 

A dithyrambok lángkörében 

S a Kegyek életadó virányin. 



Plátói nyelved s lelked idézte le 

Hozzánk az ép íz szebb geniusszait; 

Nyelved mosolygó Gratiája 

Önti belénk Helikon malasztját. 



Pólyádba' paeán rengete tégedet! 

Már ott tapodtál sok fene undokat, 

Melyek zavarták Pindusunknak 

Szent ereit s ege tiszta fényét. 



Boldog vagy, Áon szűzei kedvese, 

S nagy, mint hazádnak legnemesebb fia! 

E két remek dísz kéri méltán 

A Ganyméd poharát az égben. 



Te lelkesítéd szunnyadozó erőm, 

Kebledbe öntöm zsenge virágimat: 

Iktasd dicsően tört utadra 

Nyomdokidon lebegő Camoenám! 

