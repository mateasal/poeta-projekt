


Az én kegyesem nem nemes, 

De deli és szép, 

Mint egy Gratia, kellemes. 

Szíve tiszta s ép. 

Félénk szeme nem mosolyog, 

Csak dagadó melle dobog, 

Midőn felém lép. 



A módit ő nem ismeri, 

Sem piperéit, 

Ah, mégis oly szépen szedi 

Könnyű lepleit! 

Barna fürtje sodradéka, 

Fátyola csendes árnyéka 

Festi kecseit. 



Szép, ha képén a szerelem 

Rubintja pirul, 

Szép, ha könnyét törülgetem, 

S vállamra simul; 

Szép, ha ölel, fohászkodik, 

Színe százfelé változik, 

S nyelve elnémul. 

