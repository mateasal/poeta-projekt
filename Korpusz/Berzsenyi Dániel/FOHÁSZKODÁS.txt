


Isten! kit a bölcs lángesze fel nem ér, 

Csak titkon érző lelke ohajtva sejt: 

Léted világít, mint az égő 

Nap, de szemünk bele nem tekinthet. 



A legmagasb menny s aether Uránjai, 

Mellyek körülted rendre keringenek, 

A láthatatlan férgek: a te 

Bölcs kezeid remekelt csudái. 



Te hoztad e nagy Minden ezer nemét 

A semmiségből, a te szemöldöked 

Ronthat s teremthet száz világot, 

S a nagy idők folyamit kiméri. 



Téged dicsőit a Zenith és Nadír. 

A szélveszek bús harca, az égi láng 

Villáma, harmatcsepp, virágszál 

Hirdeti nagy kezed alkotásit. 



Buzgón leomlom színed előtt, Dicső! 

Majdan, ha lelkem záraiból kikél, 

S hozzád közelb járulhat, akkor 

Ami után eped, ott eléri. 



Addig letörlöm könnyeimet, s megyek 

Rendeltetésem pályafutásain, 

A jobb s nemesb lelkeknek útján, 

Merre erőm s inaim vihetnek. 



Bizton tekintem mély sirom éjjelét! 

Zordon, de oh nem, nem lehet az gonosz, 

Mert a te munkád; ott is elszórt 

Csontjaimat kezeid takarják. 

