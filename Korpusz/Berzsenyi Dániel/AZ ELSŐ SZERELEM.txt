


Szívem zsenge szerelmeit 

El nem törli tehát a repülő idő, 

Sem más lyányka kacér szeme 

Fel nem bontja, Dudim! rózsabilincsemet, 

Mely még szép fiatal korom 

Boldog napja alatt öszveszövött veled! 

Mint egy számkivetett sohajt 

Édes honja felé, hol csecsemő szopott, 

S ifjú élte virágozott: 

Hozzád vissza-ohajt szívem s epedve kér. 

A csendes liget ernyein, 

A zúgó Balaton déli vidékein 

Látják hullani könnyemet 

A csendes patakok s Delia csillaga. 

Gyakran kellemes álmaim 

Bájos leplegiben véled ölelkezem; 

Elgyengülve borulsz reám, 

Haldokló ajakam szívja lehelleted, 

Szived verdesi szívemet; 

Majd ismét bucsuzó csókjaid éltemet 

Oltják, s földre rogyom veled, 

Majd eltűnsz, s repülő képed után futok, 

Míg lankadva felébredek, 

S a forró szerelem könnyei buzganak. 

