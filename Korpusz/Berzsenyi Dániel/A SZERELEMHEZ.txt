


Psyche bíbor kebeléből 

Repülj le felém, 

Eged fényes aetheréből 

Csöpögtesd belém, 

Óh, Szerelem! malasztaid 

Mennyből eredt balzsamait. 



Hol van lelkem rokonfele? 

Jer, jelentsd ki már! 

Repülj kebelembe vele, 

Szívem alig vár; 

Repdez, mint Noé galambja, 

De enyhelyét nem láthatja. 



Bennem mélyen metszve lelem 

Szép ideálját, 

Pygmalionként ölelem 

Kedves bálványát, 

De meg nem lelkesíthetem, 

Csak tűnő képét kergetem. 



Hozd el, hozd Zephyr-szárnyakon 

Már valahára, 

Ki ágyamhoz mécset gyújtson 

Psyche módjára; 

S ha majd a szent forrást issza, 

Ismét add ölembe vissza. 

