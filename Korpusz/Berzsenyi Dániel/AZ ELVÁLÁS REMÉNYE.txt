


Nem oh! csak nem hat az égig 

Beteg szívem nyögése! 

Bús fejemen lesz mindvégig 

Sorsom kemény végzése. 



Látom, hasztalan epedek, 

Mint egy bús filemile; 

Tied, lelkem, nem lehetek, 

Lelkemnek édes fele! 



Látom, csak azért forrtanak 

Öszve árva szíveink, 

Hogy holtig sirdogáljanak 

Záporozó szemeink. 



Tépd el édes bilincsemet, 

Hadd repülhessek tőled! 

Vagy ölj meg, hogy hív lelkemet 

Nyöghessem ki körüled. 



Nyujtsd ki angyal-karjaidat, 

Végy még egyszer öledbe. 

Vedd bucsuzó csókjaimat, 

Zárj örökre szivedbe. 



De bár tőled elszakadok, 

S mint ez árva nefelejcs, 

Érted, lelkem, elhervadok, 

Oh, szivedből ki ne ejts! 



Hiszen, majd mikor porunkból 

Phönixként felkelendünk, 

Tiéd leszek, ha sírunkból 

Új életre menendünk. 



Szánja Vénusz szíveinket, 

S majd fényes édenében 

Öszveviszi lelkeinket 

Hív gerlicék képében. 

