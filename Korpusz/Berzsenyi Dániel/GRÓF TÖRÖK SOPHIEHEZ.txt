


Aki a Múzsát veszi útitársúl, 

Mint te, szép vándor, kies annak útja; 

A hideg pólus s szomorú sirokkó 

Díszt nyer előtte. 



Táncoló Hórák, nevető Napaeák, 

Tegzes istenkék koszorús Kegyekkel, 

Szózatos lombok mosolyogva intik 

Ott is örömre. 



A magányosság rideg alkonyában 

Paphius fényes csalatásit éli; 

Égi népekkel repes andalogva 

Kronos ölébe. 



Schillered s Goethéd Geniussza lengjen 

Véled és fáklyás keze fedje pályád; 

Mágiás képek s arany álmodások 

Fátyola lepjen. 



S mely Zephyr Ámor jegyesét emelte, 

Az vigyen Téged, felölelve gyengén 

Vissza hívedhez bibor illatok közt 

Aetheri szárnyán. 

