


Mit? s hát azért epesszem 

Éltem tünő tavasszát, 

Hogy megvetett az álnok? 

Byblis szerént nem olvaszt 

Vízzé szerelmem engem: 

Nem mossa gyáva könnyel 

A férfi arculatját. 

Tán hímes Hybla berkén 

Egy szál virág mosolyg rám? 

S tán Ámor egy leánynak 

Képére nyomta csókját? 

Nemcsak Chloé fejéről 

Folynak le barna fürtök, 

Nemcsak Chloé szemében 

Villognak égi tegzek! 

Menj, menj! szabad vagyok már: 

Hálá! kinyílt kalitkám! 

Hálá! - de jaj, mi fojt el? 

Bús könnyeim buzognak, 

Jaj, szívemet nem oltja 

A fő hideg tanácsa! 

Édes Chloém! szeretlek, 

Mint méhek a virágot 

S mint a folyót az őzek! 

