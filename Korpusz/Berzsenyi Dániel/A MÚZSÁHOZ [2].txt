


A te ernyődnek kies alkonyában 

Andalog szívem, Helikon leánya! 

Álmaim tündér ligetit te hímzed 

Bájos ecsettel. 



A szökő Hórák mosolyogva lengnek 

Büszke hullámin magas énekednek, 

S halhatatlanság koszorúi nyílnak 

Könnyű nyomokban. 



Megszeged reptét az örök tünésnek; 

Néma hamvvedrek mohait biborral 

Fested, és a bús ravatalba fényes 

Életet öntesz. 



A derék tőled nyeri szíve bérét. 

Hector és Alcíd dalod égi szárnyán 

Hágtak a Dörgő palotája ázur- 

Bércein által. 



A te berkedben szedi laurus-ágát 

Théba föntzengő koszorúsa, Pindár 

És az ömlő lant fejedelme, Flaccus 

S Lesbos alakja. 



Mély sugallásod kiemelt magamból, 

Sátorod csendes kebelébe intett, 

Hol Kazinczydnak keze szent örömmel 

Nyújta borostyánt; 



S Léthe áradt rám! elenyészik a föld, 

Lelkes élettel ragad édenébe 

Delius, s mellem magasabb erőkkel 

Kezd dagadozni. 

