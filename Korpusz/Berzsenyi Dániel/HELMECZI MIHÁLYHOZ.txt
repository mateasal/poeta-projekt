


Mit írjak, édes Helmeczim, neked? 

Nemes tüzedről énekeljek-é, 

Vagy ifjúságod ért gyümölcsiről 

S baráti szíved érzeményiről? - 



Ha én terólad gondolkodni kezdek, 

Csak egyet érzek, egyet gondolok, 

Csak azt, barátom! hogy téged szeretlek; 

Csak azt: hogy édes a szelíd barátság 

Még akkor is, ha csak képét öleljük 

Annak, kit óhajt szívünk messziről. 



Ím, gyüjteménykém vedd baráti keggyel, 

Érezze ismét gyámoló kezed: 

S láttasd világgal, mint már láttatád. 

Kevés virággal szerzi meg Camoenám. - 

Oh! elvadulnak a komoly szemektől 

Áon mosolygó gyenge szűzei, 

Mint a szerelmek édes istenei. 

Te még virágzol. Dőlj szép karjaikra! 

S az égi nektárt idd rózsás ajakkal. 

