


Nézd: az igaz virtus feláldozza magát, 

S nem kéri senkitől érdeme jutalmát, 

Mert azt magában érzi. 

A bajnok mosolygva rohan a halálnak; 

Hogy vére gyümölcsöt teremjen honjának, 

Éltét örömmel végzi. 



A bölcs kebeléből szívét kiszakasztja, 

Néma falak között hervad arculatja, 

Fejét mély gond epeszti; 

Álmatlan szemei mécsekkel virradnak; 

Kizárja örömit a ragyogó napnak: 

Az áldást úgy terjeszti. 



Barátom! érzed-é? Képed festegetem, 

De el nem érheti eléggé ecsetem 

Az eredeti szépet. 

Bölcselkedő Múzsád, socratesi lelked 

Mennyei kincseit rózsák közé rejted, 

Hogy megfoghasd a szívet. 



Te Schiller mélységét, Matthisson himzését 

S a tiburi Phoenix magas ömledését 

Egy alakban mutatod. 

Bájos színnel fested az erkölcs szépségét, 

Az álorcás bűnnek felfeded rút képét, 

S tőreit elszaggatod. 



Az észt az érzéshez remeken csatolod; 

A csapongó elmét szeliden oktatod, 

Mint fellengjen az égen. 

Nagy érdem: de bérét e föld meg nem adja, 

Csillagkoronáját csak ott fenn várhatja 

Mnemosyne keblében. 

