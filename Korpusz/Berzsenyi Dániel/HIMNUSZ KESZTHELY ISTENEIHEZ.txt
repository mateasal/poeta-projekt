


Ki zengi e nagy század erőseit 

S omló trónusait? ki Agamemnonát 

Korunknak s Aulis áldozatját 

S Iphigenia szemérmes arcát? 



Feldúlt világunk üszkeit, a Tridens 

S villám ostromait, a lerogyott gigászt, 

A megrepesztett Kalpe szirtját 

Pindari láng-ajak ömledezze; 



Ti, oh szelídebb égiek! akiket 

Keszthely béavatott szent palotáiba, 

Ti, éltető Ceres s dicsőebb 

Lelket adó Helicon leányi! 



Vidám avénám títeket énekel. 

A szebb emberiség bennetek él s tenyész, 

Ti adtok annak testi-lelki 

Jobb eledelt s magas égi éltet. 



Ceres! te hívtad erdeiből elől 

A vadságba merült emberi nemzetet, 

A makk s gyökér helyett az édes 

Búzakalászt neki megmutattad. 



A társas élet szent szövedékeit, 

Az erkölcsi világ új elementumit 

Te fűzted egy nagy kapcsolatba 

Célra vivő örök ösztöninkkel. 



Munkált az ember, s tárgyaihoz jutott: 

Bátorságba' szedé míve gyümölcseit, 

Vígan, nyugodtan éle csendes 

Sátoribann az arany világnak. 



De még lefojtva szunnyada kebliben 

A szebb aetheri rész: Múzsa! te illetéd 

Nektáros ujjal égi lantod, 

S zengzete gyúlt erein keresztűl. 



Zúgván felébredt a lekötött erő, 

S mint új lény, leveté állati nyűgeit, 

S a még nem ismért lelki élet 

Képei közt lebegett örömmel. 



Főbb létre lobbant lelke feloldozá 

A szép, jó s az igaz mennyei csírjait; 

Zengtél! s körűlte új világ nyilt 

S Elysion, szomorú vadonján. 



Zengtél! s szivének húrjait illetéd: 

Forró melle dagadt, homloka virrada, 

Elméje szárnyalt, s a tudásnak 

Békerülé sivatag határit. 



Zengtél! s dalodra Théba felépüle, 

S a boldog görög ég csillaga feltüne. 

Te zengsz, ha Rómát a kerek föld 

Rettegi, és te, ha azt lerontja; 



Te zengsz, ha Franklin lelke, merész keze 

Villámot leragad s sceptrumokat leránt, 

Ha Newton és Kant a Teremtő 

Titkait oldja, s világot alkot. 



Kronos leánya! Delphi nagy istene! 

Ti munkátok azon titkos örök kötél, 

Mely a halandó port s az istent 

Egy csuda mívbe csatolva tartja. 



Oh, lakjatok hát e kies ég alatt, 

Bájoljátok ide Enna virányait 

És a virágzó Attikának 

Hajdani szép ideit s Saturnust, 



Hogy vérrel ázott századaink nyomán 

A szent pálma arany bimbai nyiljanak, 

S e kis magyar Weimar öléből 

Lássa hazánk kiderűlni napját. 



Oh, látja! s ím a harc deli nemzete, 

Melly még csak hadi zajt esmere és halált, 

Lerakja harsogó acélit 

Színed előtt, ragyogó Napisten! 



Lerakja s áldoz, s mint mikor a Bakonyt 

Messzünnen riadó mennykövek és szelek 

Csattogva rázzák, zeng fölötte 

Tegzed aranynyila és az Aegis. 

