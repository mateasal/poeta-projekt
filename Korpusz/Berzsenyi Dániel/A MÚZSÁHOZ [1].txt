


Szelíd Múzsa! ki keblemet 

Égi lángra gerjeszted, 

Felvonsz a porból, s szememet 

A nap felé függeszted; 



Ki mennyei balzsamiddal 

Öntözgeted fejemet, 

S örökké zöld pálmáiddal 

Feded bé ösvényemet; 



Íme, oltárodra nyújtom 

E pindusi szálokat, 

Tömjénem, myrrhám meggyújtom, 

Fogadd el illatjokat! 



Te vetted fel karjaidra 

Gyenge esztendeimet, 

Te osztod fel vállaidra 

Még most is terheimet. 



Ha a gond jeges kezei 

Szívemet elcsüggesztik, 

Áon myrtusligetei 

Öledben felélesztik. 



Ha balsors zivatarjain 

Reszketnek kormányaim, 

Ilissus virulmányain 

Rengetnek szép álmaim. 



Az ifjúság örömei 

Lassanként elrepülnek, 

A szép orca kellemei 

Komor ráncokra gyűlnek. 



Ami most ifju szívünknek 

Érzeményit bájolja, 

Utóbb hideg értelmünknek 

Homlokát megráncolja. 



Minden gyönyörű Tempéink 

Lassanként elhervadnak, 

Legforróbb képzeményeink 

Egyszerre majd megfagynak: 



De te, kegyes Tündér, végig 

Ragyogsz bús éjszakánkon, 

S a Léthe csendes révéig 

Kísérsz setét pályánkon. 



Bíbor fátyollal fedezed 

Az élet halvány képét, 

Rózsaszínekkel hímezed 

A sír gyászos környékét. 



Óh, engedd, hogy napjaimat 

Tenéked szentelhessem, 

S örömimet, gondjaimat 

Kebledbe kiönthessem! 

