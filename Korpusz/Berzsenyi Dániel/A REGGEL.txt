


Nézd, a napnak derülő sugára 

Mint ébreszti a természetet, 

Mint önt új bájt a virág fodrára, 

S mint zendíti a zöld ligetet. 



Nézd, új öröm s újult életerő 

Száll hegyekre, száll most völgyekre, 

Csak az örök homályban heverő 

Bagoly siet bús rejtekekre. 



Nem mosolyog néki a szép reggel, 

Sem az élet harmóniája: 

Kedvesb néki a szomorú éjjel, 

Mint az egek dicső pompája. 



Igy van minden! változhatlan renddel 

Ki van szabva éltünk pályája; 

Egyik rokon a félistenekkel: 

A másiknak por a hazája. 



A rablelkek örök setétségben 

Bolyongnak a denevérekkel: 

Nem nézhetnek a dicső napfénybe 

Örök éjhez szokott szemekkel. 



A nagy lélek önként az aetherben 

Héjáztatja szabad szárnyait, 

Nem tartja itt fojtva porkötélben 

Az égi tűz nemes lángjait. 



Nem tébolyog gót épületeken 

Az éjjeli vak madarakkal: 

Feljebb evez a nagy Álpeseken 

A nap felé uszó sasokkal. 

