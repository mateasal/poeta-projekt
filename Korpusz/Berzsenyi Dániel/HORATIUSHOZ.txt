


Róma fenséges szavu Pindarussz, 

Flaccus! eldőlt már az Olympig ötlő 

Róma, s a roppant Capitoliumnak 

Szent tüze elhunyt. 



Ám te élsz most is! neved és Camoenád 

A dicsőségnek tetején ragyognak. 

A halandóság köde fel nem érhet 

Fényes egedre. 



Oh, te buzdítsd fel magas énekeddel 

Gyenge Múzsámat! te emeld magadhoz 

Lantomat! fűzd rá tüzes ömledésed 

Aetherí szányát: 



Hogy tehozzád felvigyen, és tevéled 

Tíburod csendes ligetébe rejtsen, 

Hol te olly sok szép örömet találtál 

Blandusiádnál. 



Ott taníts engem nemes érzeményid 

Tiszta forrását huraimra csalni; 

Ott taníts: mint kell az idővel élni, 

S bölcsen örülni. 



Ott taníts: nyúgodt megelégedéssel 

A dicső virtus menedéköléből 

A vad orkánok s habok üldözését 

Nézni mosolygva. 

