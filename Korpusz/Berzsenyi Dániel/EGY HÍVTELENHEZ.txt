


Mely zöld Tempe fedez, Chloé? 

Mely bájos ligetek rejtekiben lebegsz? 

Kit lát gyenge öledbe' most 

A szép esttünemény s Délia csillaga? 

A mély tengereket hinár, 

A jégszívet alakszín fedi álnokul. 

Megcsalt engemet is tehát 

Kisded mézajakad s kék nefelejcs-szemed! 

Megcsalt! s rózsabilincseden 

Más boldog csalatott néz mosolyogva rám. 

Oh, nem véli, mi tőr lesi 

A zengő labyrinth ernyei közt szegényt! 

Gallyról gallyra vigan repes 

És üdvezli az ég reggeli lángjait. 

Majd elhallgat örömszava, 

Lépvesszőre ragad, s fészke kalitka lesz; 

Vagy vergődve kitépdeli 

Hímzett szárnyait, és nyögve fut énvelem. 

