


Jer, Daphne! hol e nyers patak 

A bércből kiforradoz, 

S mohosult kősziklafalak 

Közt a völgyre szakadoz; 



Hol jegenyék hajladoznak 

Égig nyúlt sudárokkal, 

S bokros tölgyek árnyékoznak 

Terebély zöld ágokkal: 



Ott függesszük szemeinket 

Az ég dicső képére, 

Ott nyissuk meg szíveinket 

A szépnek érzésére. 



Nézd, már a nap sugárai 

A hegyekbe merülnek, 

S Hesper piruló lángjai 

Alkonyaton derűlnek. 



Égi bíbor festengeti 

Az aranyos felhőket, 

Esti szellőcse lengeti 

Az illatos ernyőket. 



A setét bükk felett ragyog 

A hold csendes fényében, 

S rózsabokrok közt mosolyog 

A patakok tükrében. 



Nézd, minő mennyei szépség 

Nyílik meg most előttünk, 

Minő mennyei csendesség 

Lelke lebeg körültünk. 



Elysium kiessége 

Mosolyogva tér hozzánk, 

S az istenek békessége 

Nyugalmat harmatoz ránk. 



Illy szent csendesség ölében 

Hallgatott minden, s így állt, 

Midőn gyöngyház-szekerében 

Anadyoméne szállt. 



Cynthia így ragyogtatta 

Latmus virulmányait, 

Hogy Endymionra rakta 

Isteni szűz karjait. 



Oh Daphne! a szép lelkeknek 

Legkedvesb ünnepe ez, 

Hol a forró érzelmeknek 

Lángja önként gerjedez. 



Hol a szív önként megnyílik 

A gyönyörű érzésre, 

S Plátó karján emelkedik 

Égi lelkesedésre. 



Hol lelkünk legszebben derűl 

Eredeti fényében, 

S legtisztább örömbe merűl 

A természet ölében. 



Szíved haszontalan eped 

A földi vak lármában, 

E szentséget nem lelheted 

Semmi tündér hivságban. 



Ott a dicső természetet 

Gyarló ecset majmolja: 

Itt a csuda szépségeket 

Alkotó kéz rajzolja. 



Ott a bölcset elkábítja 

A balgatag sokaság: 

Itt az észt s szívet megnyitja 

A józan magányosság. 



Ott az érzékeny szeretőt 

Csapodár kar öleli, 

Nem talál rokon-érezőt, 

Nyúgodalmát nem leli: 



Itt az ég örömét ússza, 

Melly úgy buzog keblében, 

Mint a kies Arethusa 

A hold ezüst fényében. 

