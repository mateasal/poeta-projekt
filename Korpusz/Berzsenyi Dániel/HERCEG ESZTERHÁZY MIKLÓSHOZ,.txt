


Árpád virágzó magva te, fő magyar! 

Eldődeidnek fegyvere népeket 

Győzött, s hazánkért számtalanszor 

A viadal mezején csatázott. 



Ők voltak a harc vérzivatarjain 

S a béke napján bölcs vezetők, atyák, 

S kormányra termett őrszemekkel 

Szélveszeket zabolázva tartók. 



Melly áldozat volt a vezekényi harc! 

Bús tisztelettel könnyezi a magyar 

Négy bajnok Eszterházy véres 

Porba kevert ajakit, halálát. 



Láttam tebenned buzgani véreket 

S orcádra öntött nemzeti lelköket; 

Láttam szemed villámsugárát 

S ősi dicső vasadat kezedben. 



Rémülve megszünt a fene háború. 

Int a kegyetlen tengerek istene 

Képével a forró haboknak, 

S tűnik az Oceanus dagálya. 



Szép a borostyán s győzödelemszekér. 

Szép a vitéznek sebhelye homlokán. 

Félisten, akit nimbuszával 

A hatalom s tudomány ragyogtat. 



Minden nagy és szép, mellyet az ó világ 

És e jelenkor mívei közt csudálsz: 

Bajnok, dicsőség, fényes ország 

A tudomány gyönyörű gyümölcse. 



Ez hozta mennyből földre az isteni 

Szikrát, ez oldott a butaság alól. 

A bölcs Athénét s győzhetetlen 

Róma fejét ez emelte égre. 



Nézd a virágzó Gallia népeit 

S Nelson hazáját - rettegi a világ 

Ez ész s erő két nagy csudáját, 

S hirdeti napkelet és enyészet. 



Hát nemzetednek mért fakad ily soká 

A rég ohajtott laurus? Ezer nemes 

Vállvetve törtet s gátokat ront; 

Ah, de acélhegyek állnak ellen! 



Téged, hatalmas Herceg! az istenek 

Fő polcra tettek: véreidet segélld! 

Vidd a dicsőség templomához: 

S ajtaja zára lehull előtted. 

