


Íme, lassanként lefoly a virágkor, 

S gyenge rózsáink vele elvirítnak; 

A kies Tempék, Örömek, Szerelmek 

Véle enyésznek. 



Melly rövid s kedves! valamint az első 

Éjjelünk, melyen szeretőnk ölében 

Életünk legszebb örömébe égve 

Kóstola szívünk. 



Elrepül tőlünk, soha vissza sem tér! 

Sem Galenusnak tudományi titka, 

Sem kegyességünk ezer áldozatja 

Vissza nem adja. 



Minden órádnak leszakaszd virágát, 

A jövendőnek sivatag homályit 

Bízd az Istenség vezető kezére, 

S élj az idővel! 



Elmarad tőlünk szeretett barátnénk, 

Itt hagyunk mindent, valamit szerettünk, 

Semmi nem kísér szomorú koporsónk 

Néma ölébe. 



A piros hajnal derülő sugára, 

A barátságnak kegyes ápolási, 

A legesdeklőbb szerelem siralmi 

Fel nem idéznek! 

