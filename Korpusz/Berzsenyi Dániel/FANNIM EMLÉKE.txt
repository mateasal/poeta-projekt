


Sírásra vonult képemmel 

Hűs öledbe sietek, 

Csendes liget! keservimmel 

Mert itt magam lehetek. 



Te láttad szép örömimet 

Fannim forró keblében: 

Te rejtsd el bús könnyeimet 

Alkonyatod leplében. 



Itt, hol hársak árnyékoznak 

A setét völgy ölében, 

S csörgő vizek omladoznak 

A vadrózsák tövében: 



Itt nyögtem ki epedezve 

Beteg szívem sebeit, 

Itt szorítám esedezve 

Hozzám gyenge térdeit. 



Itten mosolygott szemembe 

Szelíden elpirulva. 

Itt dűlt égő kebelembe 

Édesen elájúlva. 



A liget zöld sudarai 

Halkva körülsusogtak, 

A hold játszi sugarai 

Könnyeinken ragyogtak. 



Minden megszünt, s az estvének 

Nyugalmában hallgatott, 

Csak szíveink verésének 

Döbögése hallatott. 



Csak a szerelmek angyala 

Élt s repdezett körültünk, 

Csak az öröm szép hajnala 

Virradozott felettünk. 



Örökké virulj, kedves hely! 

Hintsen bé virágival 

Minden tavasz, s minden reggel 

Legfrissebb harmatival. 



Gyakran fog bánatos lelkem 

Tekörülted lebegni, 

Hozzád vonz árva szerelmem 

Kínom elkeseregni. 



Gyakran éjféli órákon 

Látsz te itt sirdogálni, 

S nyögdécselő furulyámon 

Bús nótát fujdogálni. 

