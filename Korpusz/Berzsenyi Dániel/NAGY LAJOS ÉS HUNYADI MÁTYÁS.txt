


Ki vagy te, fényes csillag az ó világ 

Sötét ködében? Századok éjjele 

Nyugszik terajtad: mégis égő 

Arculatod közibénk sugárzik. 



Ki vagy te, bajnok s rettenetes király, 

Gyémántsisakban, mennyei fény között, 

Ki úgy ragyogsz, mint Pharus égő 

Lángja az éjj sivatag homályán? 



Corvin, ki héró atyjai nyomdokin 

Árpád szerencsés fegyverivel vivott, 

Midőn az országos Dunának 

Partjaiból Helikont idézett. 



A bölcs s vitéz kar, mint az idős halál, 

Mindenhatóság fegyverivel csatáz: 

Őnéki a bércbástya csak por 

S rózsalevél Boreas kezében. 



Két nagy királyunk nyert koszorús nevet 

A régiségben: mindenik a szelíd 

Múzsák barátja, s mindeniknek 

Múzsa szelid keze tört borostyánt. 



Egy Nagy Lajos bölcs szárnya alatt hazánk 

Rómát s Athénét látta felállani, 

Atilla roppant városában 

Mars, tudomány, hatalom virágzott. 



S mikor ragyogtak tornyaid, oh Buda! 

Felségessebben, mint mikor a dicső 

Király s Apollo tisztelője: 

Bölcs Hunyadink kezein virágzál? 



Mint hajdan a nagy Delius oszlopit, 

Delphus csudáit napkelet, alkonyat 

Bámulta, s a fáradt szarándok 

Ormai közt iszonyodva állt meg: 



Sok messzi ország bölcsei, bajnoki 

Jöttek hazánknak látni dicső egét, 

Rémülve nézett a világ ránk 

S nemzeteket tapodó erőnkre. 



S egyszerre e nép, mely Hunyadink alatt 

A legkevélyebb polcra emelkedett, 

A durvaságban veszni tért, s ment 

Két megutált cseh király kezébe. 



Pallás s Apolló nemzik az istenibb 

Bölcset s erőssebb bajnoki lelkeket, 

Ők nemzik a Márs pallosával 

Bírni tudó fejedelmi embert. 



A durva nép közt sorvad az emberi 

Legszebb tehetség, nem születik soha 

Ott Socrates, s nagy Tulliusnak 

Nem szabad ott nemesen buzogni. 



Cato temérdek lelke legörbed ott, 

Nem áldhat a föld bölcs fejedelmeket, 

Nem támad ott Titus s Trajánus: 

Durva Nerók vasigája büntet. 

