


Jer te, ki a szép genfi tavat s szép genfi virulmányt 

Olly eleven színnel festéd, s Eratódnak ölében 

A roppant Bernhárd farain múlatni szerettél, 

Jer: nézd a Balatont, mikor a nap reggeli lángja 

Tükrözetén reszket, s mikor a hold fénye alatt ég! 

Nézd a kék hegyeket, mint állnak sorba körülte, 

Melyeken a nektár csorog és az öröm dala harsog. 

Itt meredek sziklák tetein sok régi erős vár 

Omladozó falain lebeg a mult hajdani képe, 

S elnyeli a döbbent elmét a fényes előkor; 

Itt a századokat látott vadonok feketednek, 

Mellyek ezer meg ezer gőbölt kényünkre nevelnek; 

A szilaj Arkászok heverészve legeltetik a nyájt, 

S a kies estvéken nyögdécsel lassu furullya. 

Itt a sárga mező s kiterült láp terjed előnkbe, 

Hol dús búzakalász hullámos tengere játszik, 

S a barnult arató víg dal közt hosszu kepét rak. 

Nézd, valamerre veted szemeid, szép minden előtted, 

S a koszorus Tellus kosarit mosolyogva üríti; 

És valamint boldog Helvetia népe örömmel 

Szántja szabad földjét: itt is szabad a magyar és víg; 

A gazdag palotát itt lakja királyi szabadság, 

S a gunyhók lakosit szent törvény jobbkeze védi. 

