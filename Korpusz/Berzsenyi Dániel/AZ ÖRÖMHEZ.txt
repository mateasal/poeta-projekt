


Édes Öröm! oh, tündérek 

Mosolygó szűz leánya! 

Kacsingatsz, s ha hozzád érek, 

Eltünsz, lelkem bálványa! 



Mint egy kacér leánykának, 

Nyitva int bájos kebled, 

Szerelmem kívánságának 

Lángjait úgy ingerled: 



S midőn csókolni akarom 

Ajakidat, elrejted, 

Elvadulsz, s ölelő karom 

Közül magad kifejted. 



S csak messzünnen kínálkozol, 

Ha gerjedelmim sejted: 

De közel elkomorodol, 

S szeretődet megejted. 

