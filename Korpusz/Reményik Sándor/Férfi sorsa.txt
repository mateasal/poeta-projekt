


A nő. Igaz. És én sem tagadom, 

De ez a sors nagyon elágazik. 

Közel, távol, mélységbe, magasságba 

Szertefuttatja gyökérszálait. 

Fülledt közelen, szellős messzeségen, 

Bús mélységen, zord magasságon át: 

Mindenki úgy, ahogy neki kimérték, 

Ragadja meg a sorsa fonalát. 



Az egyik fonál Lédához vezet: 

Tűz, vér, piros kéj, fekete halál. 

A másik végén szemérmes leányka, 

Aranyhajú jövendő anyja áll. 



Kerül, fordul a harmadik fonál, 

S végül csak a hiú Évához ér, 

Akivel csupán játszani lehet, 

S aki játszik a játék kedviér '. 

Futnak még száz irányba fonalak, 

Minden fonál végén egy nőalak, 

S mintha mind egy sors változata lenne. 



De én rejtettebb kútfőre akadtam, 

Szerelem útját hogy elhagyogattam: 

Én, én a Testvért fedeztem fel benne. 

