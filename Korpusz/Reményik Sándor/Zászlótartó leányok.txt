


Egy klub - s egy zászló. 

Lányok zászlaja. 

Nincs cifra ünnep, 

Nincs zászló-anya. 

Egyforma mind 

Ki sereglik ide, 

Nem hívság hozza, 

Csupán a szíve. 

A felszentelés 

Egyszerű nagyon - 

A Lélek szól: 

Megáldom s átadom. 

Oltalmazzátok 

Lélek-követők: 

Ti csendes harcra 

Elszánt egri nők. 

Oly átkozott 

A férfiak keze, 

Beletörik 

A lobogó nyele. 

A színét sár és 

Vér itatja át - 

Vigyétek hát Ti 

A világon át! 



Vegyétek hát Ti 

A zászlót körül 

Drága leányok - 

Hátha sikerül - - 

Zászló s leány: 

Két messzeeső szó - 

Álommá halkult 

Vad trombitaszó... 



Egy klub s egy zászló. 

Lányok zászlaja. 

Talán selyem - 

S ha arra nem telik, 

Vászon legyen. 

De rajta hímzés 

És arany betű: 

Aki ide áll, 

Az halálig hű. 

Aki megáll 

E szűz zászló alatt: 

Isten leánya 

És magyar marad. 

