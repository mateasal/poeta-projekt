


A gyermekkorom öreg erdejét 

Kegyetlen kéz fektette le, 

Nagyszombat estéjére épp. 

A megmaradt gyér fák között, 

Mintha nem történt volna semmi sem: 

Madár dalolt. 

Az ég a puszta földre ráhajolt. 



Isten ledöntött templomában 

Elmerülve, sokáig álltam. 

Nekem műtermem volt. 

Itten dolgoztam én. 

Ó, mennyi emlék, mennyi költemény 

Ölelte át e vén fák derekát! 

Most vége hát... 



Öreg erdőm, hiszen mi elmegyünk, 

Én is, Te is. 

Csak a Ritmus marad, 

A Lélek örök, rejtett ritmusa. 

Nekem Te adtad, én átadtam másnak. 

Öreg erdőm, hiszen mi elmegyünk. 



És fittyet hányunk mégis a halálnak! 



Ami belőled test volt, test marad, 

Anyag, - hogy rajta megosztozzanak. 

Az asztalos, s a fakereskedő. 

De ami benned nemesebb erő: 

Az az enyém, 

Belémszívódott örök költemény. 



Ami belőled test volt, test marad. 

Te most már szekrény leszel, asztal, ágy, 

És benned teljesül sok bűnös vágy, 

És benned gyűlik fel sok hitvány holmi, 

Leszel fiók, mit fognak ki-betolni, 

S leszel nyomorult kincsek őrizője. 



De bennem szunnyad a lelked jövője! 

És bennem zúgni fogsz! 

Tavasszal smaragdszínekben ragyogsz 

És ősszel hullatod a leveled. 

Te bennem folytatod az életed... 



Azért is élsz! 

A gondolataim 

Nézd: a te tölgyeid! 

A lelkem győzhetetlen talajába 

Bocsátottad le bús gyökereid. 

Halk mozdulásom: rügybepattanásod, 

Kőkemény csendem: a te hallgatásod. 

Bennem nő ki száz lemetszett karod, 

Az én viharom: a te viharod, 

Az én koronám a te koronád. 



Hol a fejsze, mely belőlem kivág?! 



Az irtásokban mért nő több virág 

És szebb virág, mint máshol? 

A sok virág ünnepre készül, 

Mindenkinek szép és senkit se vádol. 

Az irtásokban mért nő több virág 

És szebb virág, mint máshol? 

