


Vigyázzatok ma jól, mikor beszéltek, 

És áhítattal ejtsétek a szót, 

A nyelv ma néktek végső menedéktek, 

A nyelv ma tündérvár és katakomba, 

Vigyázzatok ma jól, mikor beszéltek! 



E drága nyelvet porrá ne törjétek, 

Ne nyúljon hozzá avatatlanul 

Senki: ne szaggassátok szirmait 

A rózsafának, mely hóban virul. 

Úgy beszéljen ma ki-ki magyarul, 

Mintha imádkozna, 

Mintha aranyat, tömjént, myrrhát hozna! 



És aki költő, az legyen király, 

És pap, és próféta és soha más, 

Nem illik daróc főpapi talárhoz, 

S királyi nyelvhez koldus-dadogás. 



Vigyázzatok ma jól, mikor beszéltek, 

Vigyázzatok: a nyelv ma szent kehely, 

Ki borát issza: Élet borát issza, 

Előre néz s csak néha-néha vissza -, 

S a kelyhet többé nem engedi el! 

