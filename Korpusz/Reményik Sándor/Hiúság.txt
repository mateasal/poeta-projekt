


Mikor a lélek már higgadni tud, 

És azt hiszi, hogy kiforrt és megért, 

S véli, hogy most már letörülheti 

Békén a kapott seb száján a vért; 

S véli, hogy most már békén elbocsáthat 

Sok űzött lepkét, tarka semmiséget, 

Sok fénybevágyást, sok virágos ágat, 

S véli, hogy most már leszűrt, tiszta lett - 

És mint az óbor, kiömleni készül 

És követni a hulló levelet: 

Akkor üti fel benne a fejét 

A hiúságnak örök ördöge 

És a szent álmok szent szívére lép. 



Én felfedtem a hiúság szemét. 

És szóltam: jövel, kövess engemet. 

És nézd meg a te rózsaberkeid 

És nézd meg a te pálmaligeted 

Hónapok, évek, századok után! 

Nézd az Időt, ki ítéletet tart, 

Tekintsd a port, a hamut, az avart, 

A lét, a láng, a lomb szemfedelét... 



Én felfedtem a hiúság szemét, 

És mutattam a sírokat neki, 

A süppedt, mohos márványköveket, 

Leonardo megfakult vásznait, 

S hogy minden meddő volt, hiába lett. 

Hogy roppant áloméhségek helyett 

Jobb a mindennap kis kenyerét ennem. 

Én felfedtem a hiúság szemét. 



De csak dörömbölt, ágaskodott bennem. 

