


Tán szebb lett volna úgy, ahogy megírtam: 

Özvegyen mindhalálig. 

Szőke hajkoronában diadémként 

Egy síri mécs világlik. 

Tán szebb lett volna úgy, ahogy megírtam. 



De hát így is szép. A nő nő marad, 

A férfi férfi, és az élet élet, 

S a költő azért költő, hogy kisüssön 

Az életen is túlnövő meséket. 

A mese mese, és az élet élet. 



Amit megírtam, mégis csak megírtam. 

Az én mesémben a régi marad. 

Hiába fon új mirtuszt homlokára 

A fellángoló életakarat. 

A fantáziám "Özvegy " -e marad. 



És most Úristen, kápráztató köddel 

Fedj el emléket, szenthegyet és multat. 

Adj az élőknek zengő üdvösséget, 

Adj a holtaknak csendes nyugodalmat. 



Adj a holtaknak csendes nyugodalmat. 



Menj békességgel, szívem asszonya. 

Üzenem néked: értem lelki vádat 

Egy pillanatig se érezz soha. 

Megmérhetetlen csillag-távolokból 

Üzenem néked: hogy közel vagyok. 

Üzenem, hogy közelgő esküvődön 

Boldog örömmel leszek násznagyod. 



Az én szívemből már mindent kimostak 

Az örökkévalóság vizei. 

Elsüllyedtek a kis papír-hajók: 

Vágy, féltékenység játékszerei. 

Lefoszlott lelkem örök dallamáról 

És elhalt minden kísérő zene. 

Maradt a dallam maga: szeretet, 

És azzal vagyok szinültig tele, 

Szeretlek, asszonyom, a túlvilágról, 

És áldom azt, ki a földön szeret, 

Aki legyőzött engem, győzhetetlent. 



Menj békességgel, az Isten veled. 



Bizony mondom, elmúlik e világ. 

És bizony mondom, megmaradok én. 

S bizony, ha két szív egy ütemre dobban, 

Az egy-ütemben ott dobbanok én. 



Bizony mondom, elmúlik a világ. 

És bizony mondom, én megmaradok. 

S akkor nem két-két szívet kötök egybe, 

De a szívekből koszorút fonok. 



S mind, aki egymást idelenn szerette, 

A csillag-koszorúba bekerül, 

S ragyog szerelmük tisztán, szabadon, 

Testetlenül és véghetetlenül. 

