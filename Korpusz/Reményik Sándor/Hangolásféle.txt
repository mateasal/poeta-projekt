


Valaki ül a parton és halászgat, 

Várad határán, mély Körös felett. 

Furcsa, idegen szelek dudorásznak, 

A Május oly bús, borús és beteg. 



Furcsa, idegen szelek dudorásznak, 

De dallam nem csendül belőle ki. 

Egy láthatatlan tündérzenekarnak 

Csak hangolását lehet hallani. 



Fejem fölött a gesztenyefa-csillár 

Ezer piros-fehér gyertyája ég. 

Kivilágítva már a bálterem, - 

Csak a zenekar nem tud szólni még. 



Pedig szólnod kell, szólnod kell szívem! 

Új húrra tenned a régi vonót, - 

Vagy feltenned magadra mindörökre 

Az utolsó, halálos hangfogót. 



Váratlanul és hihetetlenül, 

Hogy is lenne, - ha megzendítenéd 

Annyi tompán dübörgő gyász után 

Az induló Öröm orkeszterét?! 



S bál lenne aztán: lelkek lenge bálja 

Kigyúlt gesztenye-csillárok alatt, 

Illatos, ékes, örökös majális, 

Ahol a nagy zenekar elhalad. 



Álom... Idegen szelek dudorásznak 

A Körös partján, holt mélység felett. 

Oltó eső virággyertyákat áztat, 

A Május hűvös, borús és beteg. 

