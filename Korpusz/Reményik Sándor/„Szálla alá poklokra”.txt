


Mielőtt fölmennék az égbe, 

A látásaim hetedik egébe: 

Először poklokra kell szállanom. 

Ez az én sötét, sötét korszakom 

Minduntalan megújul. 

Néha csak órák, néha csak napok, 

Néha hetek, - és néha hónapok... 

Testvéreim, lelkek, közeliek, 

Ilyenkor hagyjatok: 

Kietlen és idegen lényemen 

Ne csodálkozzatok. 

Érettetek vívok, miattatok, 

S a Szépségért - a hétfejű sárkánnyal, 

Mennyországért - az egész alvilággal. 

És ne higgyétek azt, 

Hogy elszakadtam volna tőletek, 

Amért elbujdosom előletek. 

Ó ne higyjétek ezt, 

Miként a kicsinyhitűek teszik. 

Ha tőletek százszor távol vagyok: 

Bizony mondom, én veletek vagyok 

Mind e világnak végezeteig. 

