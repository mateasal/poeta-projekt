


Az ágtól elvált, 

Lassan száll alá, 

Reszket, libeg. 

Már nem köti az ág, 

Még nem köti a föld. 

Vajjon kinek 

Van jussa hozzá, most, amíg leszáll? 



Néha pihen, 

Azt hinnéd akkor: 

Visszatérne még. 

Mint egy lélek: 

Már nem köti a föld, 

S még nem köti az ég; 

Az ég, mely mégis, mégis várja már. 



Amíg lehull, 

Hány lélek hull vele? 

És hány emelkedik? 

Hány reszkető lengéssel van tele 

A végtelen világ? 

Milyen csodák 

Esnek, míg rövid útját megteszi? 



E percben talán meghalt valaki, 

S e levelen a lelke száll alá. 

És bennem megfeszül a lélek, 

Mintha világok tengelyének 

Zajtalan fordulását hallaná. 

E levelen egy lélek csolnakáz. 

Mily bizton ül, mily nyugton evez rajta 

Tán szűk neki a világegyetem, 

És inkább elfér egy falevelen. - 

Mert most már mindegy: palota, vagy pajta. 



És hátha nem. 

Nem halott lelke ez s nem idegen. 

De ismerős, ki messze-messze van 

És idegondol hosszan, hangtalan 

És elömlik a lelke mindenen. 

Valaki, aki innen elszakadt 

S a lelkét most e drága őszbe ejti. 

S itt van, - mert a világot elfelejti. 



Be halkan száll alá ez a levél, 

Hogyan suhog! 

Utánozd lelkem ezt a suttogást: 

Vajjon tudod? 



Talán egy orkán őrült ereje 

Aludt el itt, 

Talán egy óriás pihenteti 

Itt tagjait. 



Talán viharok szünetje csupán 

E levél-ágy. 

Tán innen kél majd új csatára fel 

Ezernyi vágy. 



A végtelenbe ugródeszka tán 

Ez a levél. 

Idehanyatlik s innen lendül el 

A szél. 

