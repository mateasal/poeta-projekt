


Írjad poéta! 

Ha csügged a lelked, 

Nehezül a szárnyad, 

Ha rajtad a kétely 

Zsibbasztón elárad: 

Írjad csakazértis! 

Ne kérdezd; mi célból? 

Ne kérdezd: mi végre? 

Nem tudod te, hol vár, 

Épen terád hol vár, 

Egy lélek ínsége. 

Egy lélek éhsége, 

Egy szív szomjúsága: 

Megenyhül a lelked 

Egy rebbenésére, 

Egy színes szavára. 

Írjad poéta, 

Írjad csakazértis! 

Nem tudod te, mit tesz 

A szavad hatalma, 

Hova mindenüvé 



Vagyon bejáratja, 

Ismeretlen ajtók 

Nyílanak meg néki, 

Hova nem is szántad, 

Oda fog betérni. 

Nő a jelentése, 

Mint a folyam, árad, 

Távol szerelmeket 

Himbál, hajókáztat, 

Ismeretlen partok 

Intenek feléje, 

Szélvészként belekap 

Vitorlák vásznába 

Lobogók selymébe. 

Szertezúg, szétárad 

Világ minden táján, 

Míg te nem is sejted 

Magányod szomorú, 

Szép Szent-Ilonáján. 

Írjad poéta, 

Írjad csakazértis! 

