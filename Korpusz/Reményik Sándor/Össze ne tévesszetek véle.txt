


A verspillangó felrepült. 

Tágul a kék ég körülötte. 

Mint a báb: bámulok utána - 

Báb-életét szétfeszítette. 



A verspillangó felrepült, 

Engem üresen hagyott s holtan. 

Meg kell nyugodnom: nem szülője, 

Csak eszköze és burka voltam. 



Össze ne tévesszetek véle: 

Ő immáron a napsugáré. 

Hernyóformában, báb-alakban 

Én maradok a föld poráé. 



Misztikus vándor: megszáll engem, 

Csal, mintha magzatommá válna, 

Aztán gőggel lendíti szárnyát 

Egy fölényesebb, más világba. 



És mégis jó, hogy háza voltam, 

Egy darabig eszköze, őre - 

S jó a bábnak, ha néha-néha 

Hall egy virágtól hírt felőle. 

