


" Nem, mégsem engedem el a kezét !" 

Írta, mikor már szinte haldokoltam. 

S megértették egysoros levelét 

Akkor az égben s a pokolban. 

Sikoltása forró szélvész gyanánt 

Becsapta menny és pokol ajtaját. 

Pedig kettő közül valamelyik 

Engem akkor már tárva-nyitva várt. 

" Nem, mégsem engedem el a kezét !" 

Pedig messziről írta egysoros, 

Kétségbeesett és akaratos, 

Gyönyörű levelét. 



Nem telt bele egy év: 

Én álltam ágya mellett. 

De nem tudtam úgy ostromolni mennyet. 

És fogtam szinte végig a kezét. 



És elengedtem mégis a kezét. 

