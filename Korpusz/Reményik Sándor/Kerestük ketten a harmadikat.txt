


Téltől, világtól egyre távolodva, 

Mind magasabban tél s világ felett 

Húzott, vonult, szárnyalt a Kék Madár. 

A hóra még árnyékot sem vetett. 



Mentünk ketten a temető felé 

És nem kerestünk csuda-madarat, 

Csak egy friss hantot a sír-labirintben: 

Testvérek ketten: a Harmadikat. 



Tyltyl s Mytyl... - - Mytyl szólt: "Erre hozták. 

Húnyt szemmel járok ezen az úton 

Sokszor azóta... Fent van a tetőn. 

Közel vagyunk... És most - mégsem tudom. 



Azóta itten annyi friss sírt ástak 

És változott, és nőtt a temető 

Akár a város, - két hónapja csak - 

A hantok tengerében hol van Ő ?" 



Halk síri kalauzom elhallgatott. 

Mentünk némán és kutattunk tovább 

Szitált a hó és fázott a kezünk 

És kezünkben a Holtnak szánt virág. 



Ó-esztendő utolsó napja volt, 

Alant a roppant város ködbe tűnt, 

Fent, a növekvő nagy sír-labirintben 

A rejtett sír bújócskázott velünk. 



És mintha titkos, édes és meleg 

Madárka-hangon szólna a "halott ": 

Testvérkéim, ne itt keressetek: 

" Tliri-tliri "... én ép itt nem vagyok. 

