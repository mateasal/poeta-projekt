


Ha kegyelmesen úgy tetszik Neked 

Sorsom, vagy Istenem, 

Hogy e mostani megpróbáltatásom 

Vízválasztó legyen, 

Amelynek kopár hegytaraján túl 

Eztáni életem 

Új forrása ered: 

Legyen, kérlek, e forrás 

Mélyebbről fakadó, 

Nem magának-való 

Tisztultabb szeretet. 

Legyen e tiszta nedv 

Felbuzgó munkakedv, 

Önzetlenebb erő, 

Malmot hajtó patak, 

Szolgáló akarat, 

Sziklából feltörő. 



Ha kegyelmesen úgy tetszik Neked 

Sorsom, vagy Istenem, 

Hogy e mostani megpróbáltatás 

Vízválasztóm legyen, 

Amelyen túljutva 

Egészen más a táj -: 



Hadd mosolyogjak én 

Azon is, ami fáj 

Azon is, ami e 

Világban vaksötét, 

Fáklyavivő legyek, 

Míg tart e furcsa lét. 

Legyek összeszedett, 

Szelíden is kemény, 

S hogy ne ítéltessem, 

Mégse ítéljek én, 

Nevessek a világ 

Játékai felett, 

De ez a nevetés 

Legyen egy ölelés, 

Amellyel mindenkit 

Magamhoz ölelek. 



Elmúlik a világ 

És játékai is, 

Még kívánsága is, 

Szél szórja szét a színes szavakat, 

De sorsom lényegének, 

De lelkem Istenének 

Beszéde megmarad. 

