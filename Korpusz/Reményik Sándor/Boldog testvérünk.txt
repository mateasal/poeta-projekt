


Izzó nyáron és télvíz idején 

Boldog testvérünk, Te élsz a Hegyen. 

Fenn a Hegyen. 

Ahol a Mindenütt-jelenvaló 

Leginkább van jelen. 

Ahol még én is megtaláltam Őt, 

A kegyetlenül is kegyelmeset, 

Tőlem vonakodót 

S rejtőzködőt. 

A választottak közül is bizony 

Kiemelt Téged. 

Sziklák, fenyők közé besorozott 

Hű testőrének. 

Mi minden történt idelenn azóta, 

Hogy titokzatos, hívó harangszóra 

Elindultál könnyű, szabad szíveddel 

Kis kápolnából mérhetetlen Dómba! - - 

Hozzád a völgyek fájó moraja 

Tán nem is ér fel. 

És ha felérne, rögtön összeolvad 

A csúcsok énekével. 

Ott lehet ünnep igazán az ünnep, 

Milyen ünneped lehetett Neked! 

Sas-szárnya nő ott a Hallelujának 

S ezer fenyővel együtt zengheted. 

Beszél hozzád 

A szívre súlyosodó roppant csend - 

S a szíved mégis könnyű és szabad 

És mint az angyal csengetyűje cseng. 

Gyönyörködsz a ködben s a napsugárban, 

Ott gyorsan borul és gyorsan derül - 

Gyönyörködsz a remegő rengetegben, 

Ebben az óriási orgonában. 

Tapossa billentyűit a vihar: 

Dicsőség Istennek a magasságban! 



Hiányzik itt a testvérek közül 

Arcod nagyon. 

Én pedig fájdalmasan irigyellek, 

Hogy hegyen élsz 

Gyönyörű szolgálatban, szabadon! 

Én minden mélységnél mélyebbre estem 

És tehetetlenül csak vonszolom 

Jóra képtelen, lélektelen testem. 

De üzenek a fentvaló világnak: 

Még tisztelem a nagyságos sziklákat, 

Még szeretem a szakállas fenyőket, 

Ó, símogasd meg helyettem is őket! 

És mondd a ködnek s mondd a napsugárnak: 

Reménytelenül is híve maradtam 

A nagy Dómnak s a zengő Magasságnak. 

Azt mondják: értem is imádkozol. 

Ó, imádkozzál értem! 

Hogyha már emelkedni nem tudok, 

Zengjem a szürke kétségbeesésben, 

A tépettségben és idegenségben, 

Azértis, azértis, 

Amit az első kábel-távirat 

Zengett mélyen a tengerszín alatt, 

Szörnyek közt, örökkévaló sötétben: 

Dicsőség, Dicsőség, 

Dicsőség Istennek a mélyben! 

