


Első tavasz-napok. 

Édes, enyhe meleg. 

Szanatórium-kert. 

Szent hallgatás. 

Sütkérező, sétáló betegek. 

Köztük magam. 

A kék csendnek furcsa varázsa van. 

A csillogó roppant levegőégben 

S az emberek sütkérező szívében 

Nincs semmi más: 

A béke reszkető nagy vágya van. 

A fényre szomjas minden kicsi féreg. 

Tavasz van s élet. 



De most - 

A csillogó roppant levegőégben, 

A Tavasz kitárult fényes szívében 

Egy kis fekete pont jelenik meg. 

Zord zümmögése végtelenbe száll, 

Amint ereszkedik 

Alább-alább a fekete bogár. 

Egy pillanat - 

Mielőtt félrevert harang gyanánt 

Szívünk döbbenten kondulhatna meg 

S kiverhetne a veríték s a láz - 

Már hull reánk a halál harmata, 

Pereg 

Irtóztatón és láthatatlanul 

A gáz... 

Hullnak rakásra 

Férfiak, nők, aggok, gyermekek. 

Háború?? 

Nincsenek szembenálló seregek. 

Féregirtás: mondotta valaki. 

Hát ez lesz, ami lesz. 

És nem lesz kegyelem 

A csecsemőnek sem, 

Sem irgalom, 

Sem fedezék, 

Sem védelem. 

Féregirtás: hát ez lesz, ami lesz. 

Más semmi sem. 



Első tavasz-napok, 

Édes, enyhe meleg. 

Szanatórium-kert. 

Szent hallgatás. 

Sütkérező, sétáló betegek. 

Köztük magam. 

Te tudod, Istenem, 

Nincs bennem semmi más: 

A béke reszkető nagy vágya van. 

Féltem magam, 

Gyógyuló kicsi féreg-magamat, 

S távol-közel, 

Akik engem szeretnek, 

Óvnának, féltenének: azokat. 

És népemet, és az emberiséget. 

Féltem e milliónyi árva férget. 

S értük talán, 

Ha nagyon kellene, 

Bár nincsen bennem hősi lendület: 

Odadobnám nyomorult magamat. 

Mint hajdan a nagy caen-i Leány, 

Zsarnokot keresek. 

Settenkedem utána, 

S nem államfőkben, nem diktátorokban, 

Nem hadvezérekben találom meg. 

Egy sötét Arcot látok valahol. 

Retortákra hajol, 

Boszorkányüstje zordul sistereg. 

Én látom ezt a sötét alakot. 

Isten neki búvár-látást adott, 

Röntgen-szemet, 

Rontás helyett teremthetne nagyot. 

De meggyalázta, megszeplősítette 

És megmérgezte a Gondolatot. 

Ez ő. 

Rémeket hív a kémcsőből elő. 

A Féregirtó ő, 

Az Antikrisztus ő, 

Az új Kaján. 

Mellette famulus a rablott gyermek: 

A Tudomány. 

Én látom ezt a sötét alakot, 

S a most keletkező gondolatot 

Benne. 

S én kicsi féreg, egy a sok közül, - 

Ha tudnám, 

A gondolatot belefojtanám. 

Settenkednék utána 

Mint hajdan a nagy caen-i Leány 

A forradalom piros alkonyán. 

Ezerszer kérnék bebocsáttatást, - 

Ezerféle ürüggyel 

Zaklatnám ezt a torz modern Marat-t. 

Úgy állanék egyszer végre mögéje, 

Csak egy féreg a milliók nevébe, 

A meggyalázott gondolat nevébe, 

Én magam, 

S bár bennem 

A béke reszkető nagy vágya van, 

A Béke szent nevébe, 

A gyilkot, amit rég szívembe hordok: 

Markolatig döfném sötét szívébe. 

