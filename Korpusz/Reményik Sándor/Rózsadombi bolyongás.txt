


Ó, felkanyargó hegyi lámpasor... 

Most minden este látom vonalad. 

Hol ér az utca véget: nem tudom, 

Tán csillaggá lett lámpások alatt. 

Sajgó szívemben minden összefoly, 

A földi fény s az égi jel... 

Ne volna most, ne volna ily közel 

Ahol Ő élt és dolgozott: a hely. 



Az utca... sosem volt ily meredek. 

Rózsadomb ?... Dolomitok, Alpesek. 

S tudom: ha hegyet hegyre hajigálnék, 

Az Ő nyomába én hiába hágnék. 

S tudom, ha csillagról-csillagra lépnék, 

A közelébe még akkor sem érnék. 

Ziháló mellel csak megyek, megyek. 

Az Ő utcája nagyon meredek. 



Most fent vagyok - állok a ház előtt 

A novemberi tompa borulatban. 

Itt küzdött, nálam százszor szenvedőbben 

S ezerszer gazdagabban. 

Itt szentelte meg a mindennapot, 

Minden bút-bajt boldoggá avatott. 

Itt élt, nálam ezerszer gazdagabban, 

Mosolygott mandulafanyílás idején 

S csillagtalan adventi borulatban. 

Hányféle fényben látta ezt a házat! 

Hogy szállt szívére alkony és alázat, 

S hogy virrasztotta át az éjszakákat. 



Messziről jöttem azelőtt ide. 

Alig szóltunk egy szót - már válni kellett. 

Átdobnám most szívem a Rózsadombon 

Egy percre: Testvér, mit csinál a Lelked? 

Közös tanyánk lett ama Rózsadomb. 

Rózsadomb: édes-bús budai hegy... 

Szomszédok lettünk: két közeli utca - 

Csak egyik jobbra; másik balra megy. 



Gül Baba kertje itt volt valahol, 

Itt illatozott milliónyi rózsa. 

- Ő tán a szent pogány kései lánya, 

Töviseken elomló nőalak - 

Milljó rózsából neki mi maradt? 

A Kereszt és egy halvány gloriola. 



A házuk előtt sokszor elmegyek most, 

És idegenül elcsudálkozom. 

Azelőtt csoda volt, hogy itt lakott, 

Most itt - nem - létét tompán bámulom. 

Sajgó szívemben minden összefoly: 

A földi fény s az égi jel, 

Ne volna most, ne volna ily közel 

Ahol Ő élt és dolgozott: a hely! 

Ziháló mellel csak megyek, megyek, 

Az Ő utcája nagyon meredek. 

Tudom nem érem el, - ha fenn vagyok 

Vakon döbbennek rám az ablakok. 

Hol jár Ő már: isteni Lehelet 

Lángok, rózsák és csillagok felett! 



Aztán, csak a kilincsre téved mégis, 

S a gyermekei fejére kezem. 

- A verseimet Ő így simogatta - 

Lepattan lelkem hétzáros lakatja, 

S mindennapra kikönyörgött rózsái 

Tűnt illatát egy percig érezem. 

