


Humor, te könnyek közt fogant mosoly, 

Te fájó lelkek arany egyensúlya, 

Kinek szülői: emberszenvedés 

És isteni derű, 

Ki alacsony élc, nyers tréfa fölött 

A komikumnak tiszta csúcsán állasz 

És Janus-arcod kétfele tekint: 

A vígjátékra s a tragédiára, - 

Köszöntelek. 



S köszöntöm százesztendős lovagod, 

A nagyok között nem éppen kicsit, 

Ki tarsolyában téged hordozott 

Rögös útján - a Tátra tövétől 

Egész a Kerepesi-temetőig. 

Ő nemzetének Napszámosa volt, 

Napszámba' nagy. Sok fény rá nem esett 

Annál több fény áradt belőle ki. 



Humor, humor te, - az Ő humora! - 

Képzeljétek csak el, hogy mit jelent: 

Megnevettetni egy alélt királylányt, 

Egy halvány, beteg, fásult nemzetet! 

Feloldani a kétségbeesést, 

A tehetetlen harag kínjait, 

A robbanásig megfeszült erőt! 

Egy mosolygásban feloldani mind! 

Ezt tette Ő. 

S mosolya ritkán volt keserű villám, 

Inkább volt engesztelő napsütés. 



Pedig halálos kórral küszködött 

Ő is, mint nemzete. 

És nemzetére betegen mosolygott, 

De mosolya nem volt beteg mosoly. 

Mások mindvégig káromolnak tán, 

Vagy síránkoznak, vagy ömlengenek. 

Ő, a derék - mosolygott mindhalálig. 



Köszöntelek humor! 

S köszöntöm százesztendős lovagod, 

Ki vérszerint volt rokonom nekem 

S szellem szerint is talán - egy kicsit. 

Ó, de én messze, messze elhajoltam, 

Egészen az elégia felé. 



Vigasztalni is árva népemet: 

Nem merítek a derű tengeréből, 

Hogy meríthetnék abból, ami nincs! 

Én vigasztalni úgy tudom csak Őt, 

Ha komor arcát önmagamra öltöm, 

Hadd lássa rajtam végzetbarázdálta, 

Sorsfelszántotta zordon önmagát. 



Humor, én mostan a Te lábaidhoz 

És hű lovagod lábához teszem 

A lelkemet: ezt az elégiát. 

