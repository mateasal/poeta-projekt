


Nagy üres csend, - téli templom-hideg. 

A mindeneknek mindíg-nyitott ajtón 

Néha mégis, én is betévedek. 

Alacsony padkán, ajtóhoz közel 

Anyóka gunnyaszt: bús mese-alak, 

Ölében tartva révedező szemmel 

Egy serpenyő pirosló parazsat. 



Fölötte a boltozat dermedez, 

Alatta a kő-kockák: jéglapok, 

Körül a szentek kétszer merevek, 

S ami arany: kegyetlenül ragyog. 

Isten világa most olyan magas, 

És olyan irgalmatlanul örök: 

Jó, hogy illanó kék sóhaj gyanánt 

Ez a kis földi parázs füstölög. 



Fölibe tartja két ráncos kezét, 

Úgy issza rajtuk át a meleget, 

Összevegyül a parázs sóhaja 

És ajkáról a bágyadt lehelet. 

Be bágyadt ő, be bágyadt a parázs, 

Be bágyadtak mindketten énvelem, 

Be szelíd itt e kicsi földi tűz, - 

Másutt tán forradalom, szerelem. 

Forradalom, szerelem, tűz, tavasz! 

Valahol élnek s égnek e szavak, 

S mint kenyérmorzsát pazar lakomáról, 

Idáig hullatják a parazsat. 

S e tűz-morzsa, e szelídült üszök, 

Ez átlényegült lázár-láng még ád 

Parányi, édes, földi meleget, 

Ha agg és hideg az Isten-világ. 



Ez az agg anyó, aki templom-őr, 

Isten hideg világát őrzi itt: 

Oltárok drága selymét-bársonyát 

S a szentek mély, szomorú titkait. 

Számára veszve a világ-varázs, - 

Minden öröme e kéken sóhajtó, 

Halkan sercegő, utolsó parázs. - 

