


Szerettem a virágot. 

De választott virágom 

Nem volt nekem soha - 

S azt sem tudom: e sorsom, 

E furcsa sorsom édes 

Volt -e vagy mostoha. 



Egyetlen választottként 

Én nem szerettem senkit. 

Lelkemnek pilleszárnya 

Mindegyre tovalendít 

Szürcsölni lélek-mézet 

Egyik virágról a másik virágra. 



Igaz: nem ígérgettem - 

Nem ámítottam senkit 

Örökkétartó szerelemmel - 

S beértem egy-egy fényes, tiszta perccel. 

A percnek nem volt sodró szenvedélye, 

Észbontó mámora - 

De fanyar, hideg hajnala se jött, 

Temetése, tora 

Soha. 



Amit itt átéltem a szerelemből: 

Egyetlen sugár volt csupán a mennyből. 

Talán nem is volt szerelem. 

Kevesebb is, több is a szerelemnél. 

Édesség, mely Éden-kerten is túli 

Titok-fákon terem. 

Amit itt átéltem a szerelemből. 

A Szűz jegyében, 

Különös csillagok alatt: 

Nem volt szimfónia. 

Halk hangolás - símogató varázs: 

Preludium maradt. 



Én senkit meg nem csaltam. 

S valahogy mégis hűtelen vagyok. 

Mindenkihez. - De főképen egy sírhoz, 

Mely messze ködlik 

S foszló párákból néha felragyog. 

Talán Ő volt mégis az igazi. 

Mindenki másnál mégis igazibb. 

Porló szívéből nő most egy virág, 

Most, hogy tél sem volt s már tavaszodik. 



Szeretnék mostan odaszállani, 

Bódultan ejteni a sírra le 

Két hűtlen pilleszárnyam - 

S elrejtőzni minden virág elől 

Az egyetlenegy, síron nőtt virágban. 



Ó, de hiába volna, mindhiába! 

Hiába sóvárognék lenni 

Síri virágom örök remetéje. 

Ő szólna - ó, hogy emlékszem mosolyára: 

" Édes Barátom - 

Nincs tehetségem a féltékenységre." 

Hiába sóvárognám szívni 

Kelyhéből a hűség halálos kéjét - 

A végső békességet: 

Ő jobban ismert - 

Tudná, hogy harmatot gyüjtök és mézet, 

Hogy költemények születhessenek, 

Mindíg új költemények. 



S válaszomat se várva - 

Ő küldene tovább 

Egyik virágról a másik virágra. 

