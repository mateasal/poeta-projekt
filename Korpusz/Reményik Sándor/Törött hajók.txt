


Űzött a szél, a hab, az átok, 

A félelem s a fájdalom. 

Testvér-hajók: törött hajók, 

Most itt fekszünk a zátonyon. 



Nézzük, a messze láthatáron 

Hogy haladnak az ép hajók, 

Szél lengeti árbocukon 

A csillaghímes lobogót. 



A mi árbocaink letörtek, 

Iránytűnk tengerbe veszett, - 

Egészségünk Amerikáját 

Nekünk ki mutathatja meg? 



Kolumbusunk lesz -e minékünk: 

Földi, vagy égi orvosunk? 

Kinek bűvös "legyen " -szavára 

Rongyból új vitorlát vonunk. 



Tudnánk -e jó széllel repülni, 

S kikötni áldott partokon? - 

Itt heverünk és álmodunk, 

Csak álmodunk a zátonyon. 



Lehet, hogy túlsó part nincsen is, 

Lehet, hogy minden így marad. 

Mindegy. - Halvány sugárral néha 

A zátonyra is süt a nap. 

