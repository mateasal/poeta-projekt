


A harangok oly kábítóan zúgtak, 

A nép oly kábítóan feketéllett. 

Baldachin alatt a Szentség haladt... 

Jeruzsálem! - gondoltam azalatt - 

S gondoltam: inkább Emmausba térek. 

Emmausra most száll az alkonyat, 

S a távol hegyek olyan csoda-kékek. 



Indultam a városból kifele. 

S hogy egyre tisztább, kékebb lett az ég: 

Gondoltam, hogy ez már az Ő ege. 

S hogy álmosabb lett a harang szava, 

Mintha víz alól borongana fel, 

Vagy véghetetlen ködből hangzana: 

Gondoltam, hogy ez már az Ő szava. 



Emmaus felé üdébb lett a táj. 

Kis virágokat láttam állani. 

Kis ibolyákat vándor-utam szélén: 

Gondoltam: ím, az Ő virágai! 



Álmában gügyögött egy-egy madár, 

Hogy az erdőre értem, hallgatag; 

Gondoltam: ím, az Ő madarai, 

Hogy szerette az égi madarat! 



Delej futott a barna fákon által, 

Égremeresztett csontos ujjaik 

Mintha megteltek volna már virággal. - 

Tudtam: e percben Ő beszélt a fákkal. 



Borongott messziről a mély harang, 

S a mély avarban lassan elalélt, 

De én úgy álltam ott künn boldogan, 

Mint aki látta Őt - és célhoz ért. 

