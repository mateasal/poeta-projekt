


Valaki rólam nagyot álmodott, 

Martírnak álmodott meg - engemet. 



Ha így lett volna, - már rég nem cipelném 

Törpén tovább a törpe éveket. 



Hamuszín hajnal... zord kaszárnyatér, 

Egy modern Neugebäude - meglehet... 



Most sorakozó... tompa gyászdobok 

Visszhangozzák a végső ütemet. 



Most zár csikordul... börtönajtó nyílik... 

Nem engedem bekötni szememet. 



Most - vezényszóra fölemelkedik 

Négy puskacső, - és némán rámmered. 



Most - egy utolsót kiáltok talán: 

Erdély, az Isten maradjon Veled! 



Aztán - piros vér, és fehér halál, 

És zöld fű - békült poraim felett. 



Ó, ismeretlen, naiv álmodó, 

Ezt a víziót köszönöm neked. 

