


A sziklák itten oly szemérmesek: 

Fenyőágakkal takargatják 

Gránitbordáik szörnyű éleit. 

Még cserje is akad imitt-amott, 

Valódi lomb, 

Ősszel hulló, tavaszt váró levél, 

Tiszavirág a halhatatlan zöldben. 

Még cserje is akad imitt-amott 

Takarónak a szűz szirtek fölé. 



A sziklák itten oly szemérmesek, 

Úgy rejtik a bennük lakó erőt, 

A lappangó hatalmat. 

Nem kiabálnak, nem fenyegetőznek, 

Vad meztelenségük ', 

Feszülő izmaik' nem mutogatják. 

Nem üvöltik alá 

A magasságból a vándor fejére: 

Mindjárt reád szakadunk, nyomorult! 



Hanem, ha jönne egyszer buja ember, 

S taposná a zöldet fejük fölött, 

S úgy hozná végzete, 

Hogy egyszer félre lépne: 

A magasságból lebucskázó teste 

Ezeken a szemérmes szirteken 

Véres rongyokba szaggatná magát. 

