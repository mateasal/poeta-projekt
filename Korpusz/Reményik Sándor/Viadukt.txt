


Az Isten hídépítő vas-keze 

Kifeszült a mélységek fölé, 

Hogy összekössek messze partokat. 

S hogy érezzem: a lelkek serege 

Egymást keresve rajtam áthalad. 

Hogy fogva tartsam őket, mint igézet, 

S ne lássák a pokol torkát alattam, 

Míg egymás mennyország-szemébe néznek. 

Így esnek rajtam át találkozások, 

Testvériségek, barátságok, nászok. 

S a Hídépítő tudja csak, meg én: 

Alattam milyen mély az ördög-árok. 



Viadukt vagyok, bús diadalív. 

- Repeszt a fagy és elmállaszt a hőség. - 

Magamnak: gyötrelem, másoknak: út, 

A hídépítő Istennek: dicsőség. 

Néha kérdem bűnös-kíváncsian: 

Mi lesz, ha egyszer e híd leszakad? - 

Kondul a mély, mint megütött harang, 

Sziklák között enyészve jár a hang... 

S épít a nagy Mérnök másik hidat. 



Így is csak elnyeli a messzeség 

A rajtam kongó lépések zaját, 

Átvonuló seregek dörejét, 

Az éneket, a nászi muzsikát. 

Én maradok a szürke ég alatt, 

Alattam szédítő sziklafalak 

Meredeznek tovább... 

