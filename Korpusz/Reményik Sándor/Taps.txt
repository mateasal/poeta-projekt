


Éjfélre jár. Úgy találomra csak - 

Kinyitottam hirtelen mozdulattal 

A világ zengő száját valahol. 



Taps... 

Fergetegesen, fülsiketítőn 

Ujjong, hálát ad, árad, ostromol, 

Ölel, ünnepel 

S dobol: 

Mint nyári jégeső a kőtetőn. 



Halkulva már - viharzik újra fel. 

Az órám nézem: döbbenetes ez. 

Nincs vége hát, s tán sohasem is lesz? 



Forró vérhullám az agyamra csap: 

Tombolj, tömeg! 

Tapsolj, míg véred harmatozza be 

Tapsoló tenyered! 

Amíg alkotott, vért harmatozott 

Ő is - neked! 



Ő... - 

Vajjon ki Ő? 

Talán győzelmében is remegő - 

Az ismeretlen, éjji állomáson. 

Műve elzengett, csak a taps dörög - 

Mérhetem művét ezen a hatáson? 



A mű elzengett. 

Én a tapsra nyitottam. 

Most csak a taps dörög, 

Mintha örök, 

Világvégezetéig tartó volna! 



Szeretném tudni: jól-esik neki? 

Vagy úgy esik csupán 

Az önmagáról megfeledkezőnek, 

Mint nyári jégeső a kő-tetőnek? 



Mit áldozott vajjon? 

S mit vesztett vajjon el - 

Életéből mily égő darabot - 

Hogy égig zúgjon körülötte fel 

Ez a viharzás?! 



S vajjon nem esnék -e jobban neki, 

Ha tomboló ezrek helyett 

Hozzálépne egyetlen valaki? 

S egyetlenül és egyszerűn 

És szótlanul 

Szorítná meg kezét. 



Amit nem bír leszaggatni e taps: 

Leszállna békült szívére az ég. 

