


Mit tettél velem, nyomorult világ? 

Lúggal megmartad isteneimet, 

Hamuvá szürkült aranycsillogásuk, 

Elpárologtak szentség, becsület. 

A dogma sziklájától eloldottál, - 

Rideg, kietlen volt, de szikla volt: 

Aztán - kezemben a lét szertefolyt. 



Mit tettél velem, nyomorult világ? 

Ígérted: fölnyitod a szememet. 

Azelőtt látó voltam: vak Homér, - 

Te a lelkemet vakítottad meg! 

Minden dolognak visszáját is látom, 

És nincs, amire esküdnék, dolog. 

Ó, pedig én esküdni akarok! 



A kősziklához vissza nincsen út. 

Kétségek közt kell meglelnem magam, - 

Adj hát egy szalmaszálat legalább 

Világ, - s hitesd el, hogy acélból van! 

Hitesd el, hogy a nádszálam jogar: 

Világomat kormányzó hadi pálca, 

S a szépség nemcsak torz arcon az álca. 



Ó bizonyosság, bizonyosság, 

Habár a mániákusé, 

Habár az őrült királysága, 

Mely csak az ő szemében az övé, 

Ó bizonyosság, békesség, erő, 

Habár a halál örök árán véve: 

Csak szállj le szívem száz sajgó sebére! 

