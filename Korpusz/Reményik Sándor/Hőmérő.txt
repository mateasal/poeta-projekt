


Volt néha úgy, hogy negyvenet, 

Sőt szinte negyvenegyet mutatott. 

Akartam tudni. 

Ámde a testvérek 

Szentül és nagyszerűn tudtak hazudni. 

Sohasem vallottak be többet 

Mint harmincnyolcat s egypár tizedet. 

Egy testvérem volt, ki nem hazudott. 

Csak mondta halkan és határozottan: 

" Miért kíváncsi rá? 

Tükröt s hőmérőt betegeknek 

Sohasem mutatok." 



Aztán a higany lassacskán esett, 

Leszállt a vörös Rubikon alá 

És szépen ott maradt. 

Harminchat hat... 

Harminchat hat... 

Tűz többé nem égette testemet - - 

Akkor egy Kéz belém csóvát vetett 

S égig növelte lelki lázamat. 

Ó, áldott nyugtalanság, 

Melyből vers vers után 

Mint a virág fakadt. 

Ó, Szentlélekkel teljes 

Kórházi éjjelek - 

Ezt a lázat 

Vajjon milyen hőmérő méri meg? 

De akadt hőmérője ennek is: 

Ama testvér szeme. 

Csak rámtekintett reggelenkint s tudta: 

Rohan a lázam 

Bíboruszállyal ismét felfele. 

Tudta: sugárzó homlokom mögött 

Valami készül, vagy talán már kész - 

S mielőtt kiment, mosolyogva mondta: 

" Megint befele néz ..." 



A higany akkor is szenvtelenül 

Mutatott harminchat hatot - 

Az én testvérem hőmérő szeme 

Negyvenegyen felül 

Nagy, szent, gyógyító lázat olvasott. 

