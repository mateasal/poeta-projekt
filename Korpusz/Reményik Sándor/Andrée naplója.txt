


Könyvek, ti világjáró győztesek, 

Kik minden titkot kínálva kitártok: 

Vád-iratok és ön-igazolások, 

Ragyogó, forró, zengő memoárok, - 

A megfagyott napló történetét 

Fagyott gazdája mellett - hallottátok? 

Úgy összefagytak fakó lapjai 

Harminchárom sark-övi tél alatt: 

Véső vájhatná, fejsze feszíthetné 

E sors-szerűn szemérmes lapokat. 



Oda nem hatott semmi földi szó, 

Se vadgalamb-kacaj, se ágyúszó. 

És onnan nem jött semmi felelet, 

Egy ige sem: igen, nem, meglehet... 

Semmi... 

Harminchárom örök-egy télen át 

Az Északfény: a töretlen pecsét 

Őrizte ezt a férfi-balladát. 



A langyos napon most lassan felenged 

S lapozható lesz a zord pergamen. 

S nyilvánvaló lesz: mit sem nőtt azóta 

A hősiség s a halálfélelem. 

A világ-kép barázdáltabb talán 

S torzabb a tömeg-arc a világ-lázban, - 

De nem nagyobb s nem is félelmesebb, 

Mint a haldokló Ember - egymagában. 

