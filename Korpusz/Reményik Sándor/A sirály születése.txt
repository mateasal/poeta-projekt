


Apja nem volt és nem volt anyja sem. 

Fészek-oduban nem költötte ki 

Epedve búgó madárszerelem. 

A legelső sirály 

Fehér villám a fekete vizen, 

Csak úgy támadt, magától, - 

Fészek helyett dühöngő tengerárból. 



Az ős-tengeren dühöngött a szél, 

A hullámok dörögve tornyosultak, 

Majd égbe szálltak, majd pokolba hulltak, 

Az ős-vizek veszett démonai 

Vihart arattak, mert szelet vetettek, - 

Csak lelke nem volt még a fergetegnek. 

Teremtett hát lelket magamagának. 



Egy hullám jött a part sziklafalának, 

Hegy-magas, bús-fekete, iszonyú, - 

Hullám, milyet még nem látott a part 

És nem kavart fel égiháború. 

Rendült a szirt, amelyre fölcsapott, 

A tajték szikrázott a szirt előtt, - 

S a tajtéknak e percben szárnya nőtt! 

Két hófehér szárny. Velük lebegett 

A vihar lelke a vihar felett. 

