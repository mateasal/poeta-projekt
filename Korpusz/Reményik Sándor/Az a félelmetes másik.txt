


Ki vagy, te félelmetes idegen, 

Akit költőnek nevez a világ, 

Aki megmozdulsz lelkem rejtekén, 

Mint vulkánban a tűz? 

Ki vagy, 

Ki lelkem fáit tompán zúgatod, 

Mígnem melódiába fog az erdő? 

Ki vagy, ki elzsongani nem hagyod 

A szívem sebeit, 

S lelkem halottait 

Temetetlenül hagyni rendeled? 

Ki vagy? 

Hogy lehet, hogy így úrrá lettél rajtam, 

Hogy ajtóimon nincs számodra zár, 

S kopogtatásod ha nem hallanám, 

Döngetni kezdesz?! 

Ki vagy, 

Hogy nincs számomra oly hatalmas úr, 

És nincsen oly imádott valaki, 

Hogy meg ne szakítnám a szót vele, 

Ha Te kívánsz beszélni?! 

Ki vagy, 

Hogy szívem véréből táplálkozol, 

És nagyra nősz, 

És éjjeleim álmát elveszed, 

És ha ölembe nyugtatnám kezem, 

Sziklákat hengerítni kényszerítsz, 

Mik a hegyről a völgybe visszahullnak? 

Ki vagy, ki meggyötörsz és üdvözítsz? 

Ki vagy, ki vagy?! 

