


Én eltűnök már a művem mögött, 

Mint horpadt sír a virágok alatt 

Mint sápadt, elgyötört hajnali hold, 

Ha tért foglalva felbukkan a nap. 



Én eltűnök már a művem mögött, 

Mint repkény alatt elsüllyed a rom, 

Mint délibábos felhőzet mögött 

Elrejtőzik a kietlen orom. 



Virágok alatt ne keresd a sírt, 

Napfényben holdat keresni: minek? 

Repkény alatt rom, felhőn túl orom: 

Nincs abból haszna, élve senkinek. 



Virág, repkény, napsugár, délibáb, 

Hirdessétek, hogy bennetek vagyok, 

S ki mögöttetek, alattatok van, 

Az már csak sír, rom, halvány hold, halott. 

