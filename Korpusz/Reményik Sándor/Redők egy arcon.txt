


Egy arc: a lélek sötét szántóföldje, 

Bele barázdák, hosszú árkok törve. 



Ez itt a szenvedélyek árka, 

A józanság nyomukbataposott: 

Lávanyomok, hidegre járva. 

Ez itt a könnyek száraz, aszott medre, 

Itt zajlottak az égő, sós habok, - 

Ott az öröm járt, virágokat szedve. 

Itt siklottak a játszi, tünde álmok, 

Odébb egy gödör, mély, komor jegyű: 

Ott a fájdalom sírásója ásott. 

Im itt a homlokon egy sziklaút 

Keskeny ösvény két meredek között, 

A gondolat magasba arra jut. 

Ez mutatja az örök szomjúságot, 

Az rögzité a visszafojtott jajt. - 



Gond, szenvedélyek, eszme, fájdalom: 

Jön a halál és elsimítja majd. 

