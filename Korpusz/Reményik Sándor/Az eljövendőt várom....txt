


Már ledőlnek a lelkem tornyai, 

Miket a hiúság emelt, 

És porrá teszek minden cifra házat, 

És pusztasággá teszem e kebelt, 

Hol főlehajtva bujdos az alázat. 

E kongó pusztaságban, végtelen, 

Csillagtalan, adventi éjeken 

Várom az eljövendőt. 



A költőt. 

Az egyetlent, az igazit, nagyot, 

Akinek én csak szolgája vagyok, 

Aki majd tűzzel, lélekkel keresztel 

És hódít lanttal, karddal és kereszttel, 

Őt várom, őt, az igazit, nagyot, 

Mert én fáradt vagyok, 

Mert én gyenge vagyok, 

S ó, mert nem én vagyok az igazi! 



Az én bíborom: ronggyá foszlik el, 

Az én aranyam: ónná folyik szét, 

Nekem a mennyországom is pokol, 

S a szivárványom csupa szürkeség. 

Az én muzsikám: "vén cigány" zenéje, 

Én érzem: ez a vég. 



Az eljövendőt várom. 

És egyengetem az ő útjait: 

Fogékony, izzó szívekre találjon! 

S én majd megnyugszom, ha lábához tettem 

Kopott lantom és kopott csatabárdom. 

