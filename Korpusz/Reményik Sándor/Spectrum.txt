


Fehér az ős-szín. 

Talán nem is szín, 

A költő szerint csak "világos csend ". 

Fehéren, tisztán 

Buzog a véghetetlen térből 

A csillagzatok vándorfénye, 

Míg fennakad egy hitvány üvegen. 



Akkor megbomlik, megzavarodik, 

Ős-tisztaságát homály futja be, 

Egysége szertehull. 

S a megzavart fény bomló káoszából 

Lángrakapnak a születő színek: 

Égő-piros, halványzöld, méregsárga, 

Irigység, bosszú, remény, szerelem, 

Ezernyi vágy. 



Szeretnék gyermek lenni újra, 

Isten báránya, ártatlan-fehér, 

Bontatlan-egy. 



És szól a hindu bölcs: 

A munka könnyű: 

Vedd el a nap elől az üveget. 

