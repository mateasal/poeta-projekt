


A házikót, 

A madáretetőt, 

Barátom ajándékát, 

- Barátomét, ki messze vándorolt - 

Mint minden télidőn 

Kifüggesztettem most is ablakomba. 

Kiszórtam a magot a madaraknak. 

Jönnek a cinkék seregestől: 

Széncinke, 

Kékcinke, 

Barátcinke 

- Barátomtól tudom a nevüket. 

A kopogtatásukat hallgatom csak, 

Nem látom őket, 

Nem bírok odanézni 

Leeresztettem a függönyt. 

Fekszem az ágyban s falnak fordulok. 

Beteg vagyok és gyulladt a szemem, 

S künn vakító fényes fehér világ van, 

Tündérvilág. 

Nem énnekem való. 

Leeresztettem a függönyt a világra. 

Egy kicsit mégis fáj ez a dolog. 

De hát mit akarok? 

Gyönyörűséget, két fáradt szememnek? 

Vagy, hogy jóllakjanak a madarak? 

Az etetőt barátom készítette 

Lombfűrésszel. A magot Isten adta. 

Mért gyönyörködjem én a lakomában? 

Elég ennyi: Egy kis kopogtatás, 

Jel az elveszett tündérvilágból, 

Egy-egy hangocska, foszlány, töredék, 

Madarak és angyalok kórusából, 

Az eljövendő Tavasz kórusából: 

" Dicsőség Istennek a mennyben !" 

