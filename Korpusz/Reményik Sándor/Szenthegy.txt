


Hogy távolodunk tőle, egyre szépül 

És egyre szentebb, szentebb lesz a hegy. 

Fuvalommal, vagy viharral üzen: 

Az nem lehet, hogy engem elfeledj! 



Hogy távolodunk: egyre szebbé szépül, 

S fénylőbben fénylik fel a hegy: a mult, 

És minden, ami öléből kinőtt, 

S örök ölébe némán visszahullt. 



Minden fűszálon szűz harmat ragyog 

És glóriát kap minden kis virág, 

És a jegenyék holdezüstbe öntött 

Honvédek: rendületlen katonák. 



A kukoricás álmosan zörög 

Bujdosnak benne szenvedéseink, 

Amik már győzelemmé finomodtak, - 

S üdvösségünk is átsuhan megint. 



Hogy távolodunk: egyre szebbé szépül 

A hegy és rajta minden kicsi szentünk: 

Golgota lesz, hol a keresztet vittük, 

És Táborhegy, ahonnan mennybe mentünk. 

