


Tegnap úgy elmerengtem, 

Szomorún elmerengtem, 

Egy sarjadó szép szál emberpalántán. 

A test s a lélek 

Oly egy-ütemre lépett 

Ragyogón, katonásan, - 

Fénylett a szem 

S a homlokról sugárzott 

Valami új, szinte antik Arány. 

Talán... 

Igen, talán majd ez a nemzedék - - 



Néha hittem, hogy összebékülünk 

Én meg a testem. 

Nem barátom volt, 

Nyomorgatóm volt, 

Túlszűkre szabott csalánköntösöm, 

Zsarnokom, kivel egy verembe estem. 

Mi nem békülünk össze már soha: 

Én meg a testem. 

Az egyenlőtlen harc állani fog 

Idegenül és irgalmatlanul - 

S ahogy eddig: többször lesz ő felül 

És én alul. 



Hogy elfog néha 

Valami őrült vetkezési vágy: 

Lehántani, leszaggatni magamról 

E szennyes, véres, unt, nyűtt rongy-ruhát, 

Mely fojtogat, 

- Hányszor fojtotta meg 

Vörös selyemzsinórral 

A legfehérebb gondolatomat. - 

Költészetem, ha volt: 

Csak szabadságharc volt. 

S minden jó költemény 

Ujjongva lengő győzedelmi zászló 

A harc után, mit vele vívtam én. 

Nem barátom volt, 

Nyomorgatóm volt, 

Túlszűkre szabott csalánköntösöm, 

Zsarnokom, kivel egy verembe estem: 

A testem. 



Hol vagy antik Arány? 

Talán, 

Igen, talán majd az új nemzedék... - 

