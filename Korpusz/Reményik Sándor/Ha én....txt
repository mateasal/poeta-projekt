


Ha én feküdnék most a hant alatt, 

Anyám, Te drága, 

Neked fekete volna minden pillanat. 



Hogyan képzeljem el Alakodat 

Karácsonyeste síromra hajolva, 

Rendezgetve a fenyőgallyakat ?... 



Szíved ha rögtön meg nem szakadt volna, 

A mosolygást, a mosolygást 

Bizonyosan elfelejtetted volna. 



Én itt maradtam, 

S azóta számtalanszor mosolyogtam, 

Mintha nem Te feküdnél hant alatt. 

Anyám, Anyám, 

Bocsásd meg az én rossz életemet 

És minden beteg mosolygásomat. 

