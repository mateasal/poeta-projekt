


A nagyapám gyümölcsfát ültetett: 

Aranyparment, batult és ponyikot 

És kanadai kormos renetet. 

S köztük egy ismeretlen csemetét. 

Isten nevében keresztelte meg, 

Adván neki önnön család-nevét. 

A névtelen fa Reményik-fa lett. 

És nőtt azután és lombosodott, 

Nagy család fölé terebélyesedett. 

És későn érő gyümölcsöt hozott. 

De mikor a következő tavasszal 

Elvirágoztak mind a fák már régen: 

Még mindíg volt belőle pince-mélyen. 

Most nem virágzik már és nem terem, 

Letöredeztek lassan ágai. 

De hogy ne álljon oly reménytelen 

A vén kert egyre ritkuló ölén, 

Vigasztalásul szépen ráfutott 

A vadszőlő, e költői növény. 

Ősz van. Bíborpalást leng most a fán, 

Utolsó díszül fedve fát s nevet. 

Nézem s szemembe könnyű könny szivárog: 

Köszönöm, Istenem, kegyelmedet. 

