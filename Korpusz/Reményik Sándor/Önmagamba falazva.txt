


Mi ez? Hol vagyok én? 

Hogy kerültem ide 

Megint? 

Falak, falak: 

Égigérő falak 

Vesznek körül 

Elrendelés szerint. 



Kéz nem nyúl rajtuk át. 

Hang nem hat rajtuk át. 

Egy csillag sem üzen. 

Tán vétkeimből nőttek e falak - 

Köztük vakon vergődöm, 

Némán és süketen. 



Tűrnék, Uram, tudod 

Békességgel más, nagy fájdalmakat - 

Csak ezeket elvennéd, 

Csak ezeket elvennéd! 

E vastagodó kripta-falakat. 



Adnál erőt elveszteni magam - 

Vagy szabadulni: erőt a karomba. 

Voltam szabad, 

Most újra rab - 

Élhetek -e tovább 

Így, befalazva önmagamba? 



Voltam szabad - 

Az egészség mámorát kortyolgattam, 

Szürcsölgettem a munka gyönyörét, 

A szeretet ős-ózonát. 

S falak, falak... 

Valakinek, aki szeret, 

Aki tiszta, aki szabad 

És aki lát: 

Add kezébe a jerikói trombitát. 

