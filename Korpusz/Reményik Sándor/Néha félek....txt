


Néha félek... 

Úgy nyugtalanít ez a suttogás, 

Ezek a halk neszek, 

Ez az imbolygás, ez az összejátszás 

A hátam megett. 

E halk hullása nem tudom minek. 

Itt nem hull levél, 

Tán az Idő pereg 

Bús percegéssel itt, az örökzöldben. 

Néha félek... 

A fenyves olyan kísérteties. 

Néha úgy érzem, hogy lepke vagyok, 

S felszúrhat minden öreg fenyő tűje. 

Egy idegen parány, 

Akit nem tűr az ősvadon magában. 

De multkor egy gyökérbe botlott lábam, 

S ahogy fölnéztem, 

Megrázta szakállát egy vén fenyő, 

És így szólt hozzám barátságosan: 

Öcsém, jobban vigyázz! 

S ha elvágódsz, hát csak magadra vess! 

