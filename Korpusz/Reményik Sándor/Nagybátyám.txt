


Hogy széthullt, s eltűnt 

Minden holmija - 

Csak az ablakban 

Áll nehány pipa, 

Pár meggyfaszár, 

S pár megfeketedett 

Dióbarna kupak - 

Úgy, ahogy odatette, 

Mielőtt befejezte 

Ezt a földi utat. 



Derült nyugalmat szívott a pipából - 

Most is hallom, ahogy fujtat s szipákol, 

Kutatja, hogy szelel, 

Szurkálót használ nagy szakértelemmel, 

Bajlódik tempósan vele, 

Míg lassan, lassan meggondolkozik 

S engedelmesen füstöt ereget 

A bölcseségnek ez a kútfeje. 



Nagybátyám - 

Ő volt a familiában 

Egyedüli született optimista. 

Akármi jött, csak legyintett kezével 

Rendületlenül: "Semmi baj" - kismiska. 

Ő volt, ki újságolta Tizenötben, 

Hogy ötmillió muszka került kézre 

Elevenen, egyszerre, egycsapatban. - 



S a háborúnak vége. 

Ha nem hitte is, - hirdette s nevetett. 

A sodrából kihozni nehezen 

És ritkán lehetett. 

Beszélni nem sokat beszélt, 

Gyümölcsfákkal többet, mint emberekkel, 

Botjával, kutyájával és a heggyel - 

De engem nagyon, nagyon szeretett. 



Mikor este az óra elütötte 

Tompán a tizenegyet, 

Felkelt, s kiment: "Még egy pipa dohányt... 

Azután én is aludni megyek." 



A pipák állnak az ablaksarokban, 

Példásan, csatarendben. 

S hozzájuk nem nyúl semmiféle kéz. 

Csak néha képzel füstös glóriát 

Fájdalmasan 

Köréjük az emlékezés. 

