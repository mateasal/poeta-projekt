


A búzaszem, az megőröltetik. 

Aminthogy én is megőröltetem. 

Tompán dübörgik a malomkövek: 

Hogy nincsen, nincsen, nincsen kegyelem. 



A búzaszem, az megőröltetik. 

Vajjon mit gondol? - Már semmit talán... 

Vérzőn tapad meg összeroncsolt teste 

Valamelyik malomkő oldalán. 



Mindíg, mindíg malomkövek között... 

Őrlődve, törve, mint a búzaszem. 

Megújulón, meghalni - nem - tudón, 

Elátkozottan, pihenéstelen. 



Mindíg, mindíg malomkövek között... 

Zordon hatalmak kis játékszere, 

Lélek, kit százfelé tép száz erő, 

És minden erő mást akar vele. 



A búzaszemből finom por szivárog, 

A lelkemből a lelkem lisztje hull, 

Mit kiőröltek a malomkövek 

Belőle lassan, irgalmatlanul. 



Aranypor -e, vagy fekete hamu: 

Ez a kérdés. De mindegy már nekem. 

Ami bennem volt: kiőröltetett. 

Vessétek el, ha kő a kenyerem. 

