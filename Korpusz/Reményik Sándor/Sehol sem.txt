


Egyik faluból a másikba mentem 

Füves térségen át. 

Reményzöld volt a rét füve, - de gyér. 

Nem sokkal dúsabb, mint ősz évadán 

A fakó, sárga gyep. 

De a tavasz lengett a levegőben, 

S opálos álomfátyolon keresztül 

Csillogtak messze Várad tornyai. 



Sehol senkifia. 

Kietlen volt a rét. 

Emlékszem: ősszel sem kietlenebb. 



De mégis! 



Egy agg ember jött szemközt énvelem, 

Véresszemű, toprongyos, különös: 

Savószín bajusz, ősz zuzmó-szakáll - 

És kinyujtotta aszott csont-kezét. 



Pár pénzdarabot vetettem neki. 

Hála-szava most is fülembe cseng: 

Egészséget, erőt adjon az Isten! 



Adjon, adjon, - hisz éppen abba járok: 

Bólogattam magamban. 

Ezért járok faluról-falura, 

Városról-városra, - ezt kutatom 

Ez int nekem opálos fátylon át, 

Mindíg csak messziről, 

Csillogva, mint Nagyvárad tornyai, - 

Egy óra mult. 

Ahogy szomorún visszaballagok 

Egyazon úton, a legelőn át, - 

Halotti csendben 

Megintcsak szembejő az emberem, 

A fakó kis öreg. 

Nem kéreget. Megáll. 

Köszönt engem, mint régi ismerőst. 

Nevet furcsán, búsan, mindent-tudón. 

A két kezével kétfelé legyint, 

A két falu felé, 

Hunyorgat a szemével, 

S mintha meglelné a gondolatom, 

Úgy mondja ki helyettem hangosan: 

Itt is semmi, - ott is semmi! 

Hehe! Ugye instálom ?... 



Egy percre meghűlt szívemben a vér, 

Aztán meggyorsítottam léptemet. 

Mentem, mentem, mindegy, hogy merre már. 

Vissza nem néztem volna egy világért. 

Utánam álomfátyolon keresztül 

Integettek Nagyvárad tornyai. 

