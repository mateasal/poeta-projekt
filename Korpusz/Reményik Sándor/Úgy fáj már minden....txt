


Úgy fáj már minden, minden idebenn: 

A szó, s a mozdulat, s a csend is fáj, 

Minden, mi általreszket szívemen, 

Legyen az ember, muzsika, vagy táj, 

Úgy fáj már minden, minden idebenn. 



De néha egy-egy halk szó símogat, 

S rejtekúton a szívembe talál, 

S álomba ringatja a kínokat, 

Elaltatja a multat, s a jövőt. 

Pedig be nehéz megtalálni már 

Az ösvényt, a szívembe vezetőt. 



Gyom és gaz benőtte az utakat, 

Ördögpalánták ágaskodnak rajtok: 

Száraz kórók és keserű füvek, 

Minden, mi beteg szívemből kihajtott. 



Mártír a szó, mely jó hozzám ez úton, 

És szent a szív, mely küldi őt ezen, 

S mely liliomok magvát hinti el 

Ott, hol különben csak bogáncs terem. 



Áldott az óra és áldott a szél, 

Mely liliomok messze magvát hozza, 

Magot, melyből a békesség kikél. 

