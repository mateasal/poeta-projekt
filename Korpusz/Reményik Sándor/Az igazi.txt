


Az élet-erdőn eltévedtem, 

Elvesztettem magam. 

Önnönmagamat veszítettem el: 

Az egyetlen, az utolsó erőt, 

A végső mértékét minden dolognak. 

Kialudt a világ világossága, 

És megfakultak a föld színei, 

Mert tőle függtek mind: önnönmagamtól. 

Mert tőle kapta fényét az arany, 

Szilárdságát a vas, 

Édességét a méz, 

Rózsaderengését a szeretet, 

Fekete mélységét a szomorúság. 

Elvesztettem magam. 

Azóta nincsen íze, ereje, 

Se fénye, teljessége semminek. 

Az örömömnek nincsen magassága, 

S be sekélyke víz a szomorúságom, 

Holott, ha bánat, - hát tenger legyen! 



Elvesztettem magam. 

S most önmagamnak Diogenese: 

Elmegyek megkeresni magamat. 

Végigmegyek a roppant élet-erdőn, 

Be-bevilágítok a fák közé, 

Szakadékok peremén meg-megállok, 

Virágkelyhekbe és emberszemekbe 

Vetem kutató lámpám sugarát, 

Nagy fennszóval megkérdem mindenektől: 

Egy elveszett lelket láttatok -e? 

S felelnek fák és szakadékok, 

És virágkelyhek és emberszemek: 

Sohase láttuk őt. 

Hát te talán találkoztál vele? 

Te is álmodban láthattad csupán 

Szegény lámpásos ember, magadat 

Mély-bánatúnak, magas-öröműnek, 

Vas-erejűnek, hajnal-szerelműnek: 

Igazinak! 

