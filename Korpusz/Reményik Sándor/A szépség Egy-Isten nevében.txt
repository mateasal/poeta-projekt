


Kislányom, hajtsd meg a fejed! 

Nem mintha büszkén tartanád - 

De szertartás ez itt most, ládd. 

Vén bűnös pap: ifjú paptársamat 

A Szépség egy-Isten nevében, 

Ki ezer változásban egy marad: 

Én Téged most megáldalak. 

Istenemnek méltatlanul bár 

Hivatalos szolgájaképpen, 

Szolgálatára szentellek föl: 

Légy az Övé most már egészen. 

Szíveden szivárványpecsét ez, 

Eszme s forma mind mélyebben tiéd - 

Költő vagy és költő leszel, 

Hirdetned kell egy száműzött Igét. 



Kislányom, hajtsd meg a fejed, 

A Szépség egy-Isten nevében 

Teszem rá megátkozott kezemet. 

Ha van rajtad is költő-átok: 

Szépségben oldódjék fel mindíg 

S ragyogjon a szomorúságod 

És világoljon messze földre - 

Ez legyen a feloldozásod. 



Kislányom, hasztalan a bánatunk, 

Hogy megmutattuk túlságig magunk. 

Erre rendelt a Szépség-Isten minket: 

Kitárni kincseinket, sebeinket. 

És vallani, örökké vallani - - 

Rá a megértő igét hallani, 

S mit mások tán gyóntató-papnak szántak: 

Fülébe gyónni az egész világnak. 

Erre rendelt a Szépség-Isten minket. 

Mi-fajtánkból a legszemérmesebbnek, 

Legmimózábbnak is ez a sorsa, átka, 

Tragédiája s felmagasztalása. 

Más titka övé, de a miénk másé. 

Szent szemérmetlenség: ez a költő-káté. 



Hiába vonnánk vissza hát szavunk: 

Kislányom, nem a magunké vagyunk. 

Kitárni sebeinket, kincseinket: 

Erre rendelt a Szépség-Isten minket. 



Világ titkának kivallói, mi: 

Egy világ helyett tudunk vallani. 

Csak: szent legyen a "szemérmetlen" szó, 

A sorsfolyóba súllyal-csobbanó. 

Döbbentő és hökkentő, mint a kő, 

Mit lezúdít egy rejtelmes tető! 

Gyermeki lehet, naiv ne legyen, 

Rajtunk ne mosolyogjon senki sem! 

Felénk megilletődött részvét szálljon - 

De ki részvétet érez, sohse szánjon! 

Érzésünk levetkezett gyönge testét 

Verssoraink páncélba öltöztessék! 

Szavunk, mint kötéltáncos a kötélen, 

Örvény felett fusson borotva-élen. 

Le ne szédüljön se jobbra, se balra, 

Nagy lélekzettel az iramot tartsa, 

S mint a kilőtt nyíl: a célt úgy találja - 



Máskép, Kislányom, elveszett a játszma! 

