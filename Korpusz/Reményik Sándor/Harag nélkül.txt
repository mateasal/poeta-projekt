


Költő-testvérem, a Múzsához menj el, 

Csókold meg helyettem is a kezét, 

Mondd meg neki: tudom, már nem szeret, 

De nem haragszom rá. 

Ő szent és igaz, szép és szigorú, 

És szeszély nélkül való hajadon, 

Ő tudja, mit csinál. 

Ha elfordult tőlem: megérdemeltem. 

Ha nem szeret: rászolgáltam bizonnyal. 

Csak arra kérem őt, 

Szeressen ezután is titeket: 

Költő-társaimat. 

Mert nekem most már ti vagytok az élet, 

Bennetek találom meg magamat. 

Egyik madár a másiknak dalára 

Igazán akkor kezd figyelni csak 

Ha maga néma lett. 

Költő-testvérem, a Múzsához menj el, 

Én nem haragszom, hogy már nem szeret. 

Csókold meg helyettem is a kezét. 

