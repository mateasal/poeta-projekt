


Hallgassátok csak, ez aztán a per, 

A furcsa, furcsa per! 

Egy oldalon a nagytekintetű 

És nagyszakállú Akadémia, 

A tiszteletreméltó testület. 

A másikon csupán egy kisgyerek: 



Szőcs Ádám Webb, a Szőcs Jenő fia. 

Hallgassátok csak, furcsa, furcsa per, 

Még elveszti az Akadémia. 



Szőcs Ádám Webb, a Szőcs Jenő fia 

Az első latin oskolába jár. 

Röpköd ajkán "Asinus ", "Bestia ". 

A kishúgának mondogatja szépen, 

Otthon, - nem sértő szándékkal - dehogy, 

Ártatlanul, csak úgy - gyakorlatképpen. 

A latinnal még nem tudjuk, mi lesz. 

De egy biztos: ő már nem tévedez 

Szép anyanyelvünk ős-rengetegében. 

Ő szigorún veszi a magyarsággal 

A dolgot - s ha kell, - érte perbeszáll 

A tekintetes Akadémiával. 



Hallgassátok csak, furcsa, furcsa per: 

Szőcs Ádám Webb, a Szőcs Jenő fia 

Otthon egy megcímzett csomagra lel. 

" Aranka ucca ". Ucca! így, két c-vel! 

Ádám szemében lobban a harag, 

Rázza fejét bozontos üstökével: 

Ki merte írni, hogy merte két c-vel?! 

Anyja a boltost menteni próbálja, 

Magyarázza az új helyesírást, 

Hivatkozik az Akadémiára, 

( S magában büszkén mosolyog talán... ) 

De Ádám toporzékolva kiáltja: 

" Úgy írom, ahogy az öregapám !" 

Meggyőzni nem lehet. Makacs kuruc, 

Kérlelhetetlen logikával kérdi: 

" Akkor az utat is úgy írjam: uc ?" 



És áll a per, a furcsa, furcsa per: 

A forradalmár Akadémia, 

S Szőcs Ádám Webb, a kis konzervatív, 

A Szőcs Jenő fia. 

Figyeljétek csak, furcsa, furcsa per 

Még elveszti az Akadémia. 

