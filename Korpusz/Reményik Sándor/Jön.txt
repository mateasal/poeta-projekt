


Magányos út, november, éjszaka, 

Koromsötét. 

Valaki jön mögöttem, 

Súlyosan jön: 

Hallom léptei döngő ütemét. 

Eremben lassan hűlni kezd a vér, - 

De nem sietek, már nem sietek, 

Tudom, hogy úgyis mindjárt utolér. 



Lehajtom a fejem. 

Ez már nem félelem, 

Ez már az Ámen halk mozdulata: 

Az irgalmatlan léptű idegen 

Hadd jöjjön hát. - 

Oltson el minden kis-ablaknyi fényt 

Csalóka fényt, - 

Tegye teljessé ezt az éjszakát. 



Jön. 

Nagy, mérföldnyelő léptekkel halad, 

Most, itt, itt lesz a nagy találkozás, 

Ahol megálltam, 

E haldokló lámpavilág alatt. 



Most! - Elment. 

Elment, és szóba sem állott velem, 

Csak megnézett a kalapja alól 

Akár az élet és a szerelem. 

