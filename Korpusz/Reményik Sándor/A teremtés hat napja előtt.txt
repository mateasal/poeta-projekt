


Te láttad az erdőt, 

Mielőtt erdő lett volna. 

Mielőtt a vizek a szárazföldtől 

Elválasztattak volna. 

Azért fested most híven, igazán, 

Azt is, mit itt nem láttál. 

Magadban a dolgok ős-képére 

Reá találtál. 

A képeiden azért hallik 

Szinte-szinte a vizek dübörgése, 

Vihar-tört szálfák hörgő reccsenése. 



Te láttad az erdőt 

Mielőtt erdő lett volna. 

Mert naiv gyermek-hit az, hogy az Isten 

A Hat Nap előtt mit se csinált volna. 

A hosszú-hosszú örökléten át 

A Művészt szabta, formálta remekbe, 

Illesztgette mulhatatlan keretbe, 

Bölcsőjét a chaos felett ringatta, 

A világ tervrajzába beavatta, 

Szoktatta a halhatatlansághoz... 



Aztán fogott csak hozzá a világhoz. 

