


Várad - vasárnap - korzózó tömeg. 

Fecsegő tarka nép... idegenek. 



Nehéz, fertőzött, fülledt levegő: 

Mit varázsoljak én ebből elő? 



Mintha egy láthatatlan vak erő, 

Sorsokat össze-vissza keverő, 



Maga előtt sok buta bábot tolna... 

És nincs egy arc, amelyen lélek volna. 



S ki szembejő velem, az idegen 

Talán engem néz ilyen hidegen. 



S kérdezheti: én mit keresek itt, 

Hova hurcolom sorsom terheit? 



Mért teszem azt, amit nem akarok 

Fecsegés helyett mért nem hallgatok? 



Mért futok űzve, hajszolva, sután, 

Reménytelenül, - gyógyulás után? 



És mért keresem most e versen át, 

És mindíg, minden hamis hangon át 

Az életem igazi dallamát? 

