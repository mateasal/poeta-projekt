


Én Úr vagyok és erős Isten 

S megbüntetem az atyák vétkeit 

Hetediziglen fiaikban 



Lehetsz Úr s lehetsz erős Isten, 

És büntethetsz, ahogy akarsz, 

De én vétkemért csupán engemet. 



Egyedül állok szemközt véled 

Vétkeimmel Te bosszúálló - 

Megszenvedek, és vége aztán. 



Aztán széthullnak testem rostjai, 

Elkeverednek a hegyekben - 

Büntesd a sziklát, az nem érzi. 



Aztán szétfolynak vérem csöppjei, 

Elkeverednek a vizekben - 

Vesszőzd a tengert, az nem érzi. 



De emberszívet, érzőt, égőt 

Zsákmányul neked nem dobok, 

Hogy ostorozd hetedíziglen. 



Ha van még nékünk számadásunk: 

Itt vagyok: végső szem a láncban, 

Őrült májusban józan, száraz ág. 



Üss Uramisten, amíg bírod - 

Utánam nem lesz kit ütnöd tovább. 

