


A keményített fehér főkötő 

A homlokukra szorosan símul, 

Széles pántja finom kis hegybe nő, 

S feljebb mintegy sisakká tornyosul. 



Krisztus fegyverzetében járnak ők, 

Az Irgalmasság önkéntesei: 

Olajgondozó szűzek, mécsvivők. 



A sisak sejteni sem engedi: 

Alatta hajuk szőke, barna -e, 

S olyan kevéssé kíváncsi reá 

Az Isten rájuk bízott betege. 



A fehér köpeny fölé csak kihajlik 

Egy keskeny csík, egy kis darabka ég: 

A formaruha gallérkája kék, 

Szelíd világoskék, 

Mint nyári délelőtt 

A folttalan, sugaras messzeség. 

S olyan derűsek ők, 

Mindíg-vidámak ők, 

Mint az a fényes, tiszta nyári ég. 



Csak akkor ül a szemük alá árnyék, 

Ha egy-egy beteg bús, reménytelen, 

És itt, valamely kórházi szobában, 

Tiszta fehér szobában 

Örökre elpihen. 



S nincs több ily ápoló, 

Ilyen odaadó, 

Mint e Krisztus sisakját viselők, 

Derült szűzek, 

Örökké virrasztók és mécsvivők. 

S életáldozatuknak nincs jutalma más, 

Csak az, hogy egyre hallják a vigaszt: 

" A nyomorultak közül aki eggyel jót tesz, 

Mondom néktek: 

Énvelem tette azt." 

