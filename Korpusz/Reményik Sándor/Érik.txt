


Érik az anyatestben a gyermek, 

Akit majd űző viharok vernek. 

Aki tengert sír, és kurtát nevet, 

És vihart arat, mert szelet vetett. 

Ha lány lesz - talán férfi hagyja el. 

Ha fiú - talán frontra menetel 

S jegyese lesz a vérnek, a vérnek! 

Anyatestekben magzatok érnek. 



Érik a fákon szűz hajnali csöndben, 

Érik az alma, a körte, dió. 

Érni hajnalban, alkonyi csöndben, 

Ezüst esőben, aranyos hőben, 

Érni a fákon minden időben, 

Érni, s gyümölccsé lenni be jó! 



Érik a lelkem koronás fáin, 

Érik a vers, és zamatosul. 

Érik hajnalban, alkonyi csöndben, 

Ezüst esőben, aranyos hőben - - 

S majdan a megért, győztes időben 

Lelkek ölébe, csengve lehull. 

