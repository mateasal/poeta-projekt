


Akkor kisfiúk voltunk mind a ketten, 

Egyidősek. A születésnapunk 

Egymáshoz közel, nyárvégre esett. 

Istenem, talán csak te tudod már, 

Mi volt az akkor, milyen nagy eset! 

Náluk a kertben, - azután minálunk... 

Születésünk közt két hét telt csupán. - 

Hány év választja el majd a halálunk? - 

Mert én még itt vagyok, de ő már nincs: 

Oltárról felszállt áldozati füst, 

Világtébolyban elpazarolt kincs. 



Akkor gyerekek voltunk mind a ketten. 

S augusztusban a születésnapunk 

Egy ritka, drága örömöt hozott: 

Misztikus esték ajándékaként 

Jöttek a tüzijáték-dobozok. 

Volt ott minden, forgó nap, napraforgó, 

Tűz-kígyó, béka, felviharzó álom: 

Magasba küldött égő üzenet, 

Hogy színes csillagokba szertemálljon. 

Én csak néztem, de ő - ő már csinálta, 

Apja tilalma nem gátolta benne, 

Hogy kezét rátegye a rakétára. 



Sejthette, hogy egy ilyen futócsillag, 

Jaj, szörnyűbb csillag lesz majd a halála? 

Baranovicinél a véres égre 

Szökött fel ő is: bús, piros rakéta, 

És aztán széthullott a semmiségbe. 

És én - én álmaimnak rakétáit 

Csak eregetem, eregetem egyre, 

És forogtatom forgó napjait 

S a csillagesőben gyönyörködöm, 

És örülök, ha mást is elvakít 

Amint hull, hullong, lassan szerteszéjjel. 



S aztán elnyeli nyom nélkül az éjjel. 

