


Benéz a havas kéken, Kolozsvárra. 

A nagypiacról tisztán látható, 

Amint a Monostor-utat bezárja. 

Most úgy érzem: ott vége a világnak. 

Azokra, kik rám túl a hegyen várnak, 

Úgy gondolok, mint mesés más-világra. 



Benéz a havas kéken, Kolozsvárra. 

Öreg fején már megmozdult a hó, 

Tövében vadul árad a Szamos 

A Szamos, ez az egyetlen folyó. 

A Szamos, ez a megfordított Léthe... 

Mondják, ki belekóstolt a vizébe, 

Az felejteni nem tud sohasem. 



Túl a gyalui havas hegyeken 

Hiszen - kékek a budai hegyek, 

Kékek, s lilák is tán, ha jő az alkony, 

De nincsen mégsem olyan alkonyat 

Sehol a földön, mint a Szamosparton. 



S ez nem elég, hogy idehaza tartson?! 

