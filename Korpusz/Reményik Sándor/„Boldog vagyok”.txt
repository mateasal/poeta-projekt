


Jaj, jól hallottam -e? 

Van -e olyan vakmerő valaki, 

Aki e végső világhervadásban 

E kikelet-igét, 

E kikelet-igét 

Merte kimondani: 

" Boldog vagyok" -? 



Kislányom, mondd még egyszer. 

Írd le nem egyszer, de százszor, ezerszer. 

Írd, mondd, rebegd, ujjongd, kacagd, kiáltsd, 

Dobd fel a szót 

És dobd fel a szíved, 

Mint szép, piros labdát a csillagoknak, 

Amit a szférák zengve visszadobnak: 

" Boldog vagyok ". 



Ne bánd, ne szégyeld, ne törődj vele: 

Ily agg világban illik -e vagy se. 

Hadd fájjon s főjjön a világ feje. 

Mondom Neked: 

Ezt a te tiszta boldogságodat 

Nem irigyelik meg 

Sem az emberek, sem az istenek. 

És érzed, milyen ragadós a szó? 

Rám is ragad. - Az Isten is megáld: 

Terjeszd el ezt a bűbájos ragályt, 

Ezt a gyermeki, drága, szent dacot: 

" Boldog vagyok ". 



Jöttem végtelen temetőkön át, 

Árnyak nyüzsögtek bennük: emberek. 

Egy szót próbált formálni néma szájuk, 

S tudták, hogy én is egy szót keresek. 

Az igét, a kikelet-igét lestük 

A világhervadásban. 

És egymás ajkán hiába kerestük. 

Mert nem volt bennünk sem hit, sem erő, - 

Áldott, ki helyettünk is vakmerő, 

S a zord estébe így beleragyog: 

" Boldog vagyok ". 



Világ vén kertjét dudva veri fel, 

Bűn is, bánat is, halál is terem, 

De mindíg gyom, és mindíg idegen. 

S gyomlál a kertben szűz, örök erő 

S virraszt az ifjúság s a szerelem. 

Éva ne félj! 

Csak mondd, csak mondd, csak mondd győzelmesen: 

" Boldog vagyok ". 

