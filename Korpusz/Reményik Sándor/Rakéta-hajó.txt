


Valaki ma értem imádkozott. 

Nem, nem bírom máskép megérteni 

Az édes enyhülést, mely elfogott. 

Valaki értem jól imádkozott. 



Imája roppant kezdő-sebességgel 

Megragadott, és végtelenbe vitt, 

Sötét sorsommal búgva befutotta 

Az Isten-távol fény-mérföldjeit. 



Mellette naprendszerek múltak el, 

Mint vonat mellett éjjel házikók, - 

Jézus kikötő-szíve várta már 

Az értem kilőtt rakéta-hajót. 



És szóltak ott fenn: Jól van, hát legyen. 

Függesztessék fel ma este a fátum, - 

Egy órára, míg a nap lemegyen, 

Legyen neki szabadság, kegyelem. 



S egy óráig, míg a nap lebukott, 

Áldottam gyöngyházfényű ég alatt 

Az ismeretlen rakéta-hajót, 

Mely értem Isten trónjáig halad. 

