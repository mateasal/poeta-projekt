


Keményen éltek ők, 

Kereskedvén a vassal, 

Dolgoztak verejtékkel, 

Éjt egybetéve nappal, 

Raktak garast garasra, 

Szereztek házat, telket, 

Maguknak nyugodalmat, 

Nekem független lelket 

Az én elődeim. 



Kenyerem mindíg megvolt, 

És nem egyszer kalácsom, 

És kevés küszködésem 

És soha adósságom. 

Mikor a léghajósnak 

Nincs homokzsákja semmi: 

Könnyű magasra szállni 

És poétának lenni, 

Görnyesztő gond híján. 



Én mindent készen kaptam 

Áldott elődi kézből, 

Éppen csak a szivárvány 

Hiányzott még az égről. 

Vén vasoszlopokra 

Szivárványként feszültem, 

Egemet ők tartották 

Mohosan és derülten: 

Nincs semmi érdemem. 



Ó, ritka költő-sors ez! 

Látom: körös-körül 

Az író-becsületre 

Mily sok súly nehezül. 

Érdek-csapdák között 

Hogy kell haladnia, 

Jó, amikor nem kell 

Lelkét eladnia 

Darab száraz-kenyérért. 



Ó, ritka költő-sors ez! 

Intem is magamat: 

Míg van vas-tartalékod: 

Becsüld meg sorsodat: 

Magam emberségéből 

Én senki-semmi lennék, 

Vasnak és verejtéknek 

Dícséret és dicsőség. 

Dícséret és dicsőség. 

