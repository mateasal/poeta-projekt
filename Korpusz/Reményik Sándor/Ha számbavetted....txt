


Ha számbavetted mind a vétkeid 

Szemed ha metszőn önmagadba látott: 

Az ismeretlen sok-sok bűnödért 

Még mondj el egypár miatyánkot! 



Mert szüntelen a mi bűnbeesésünk, 

Mert végtelen a vétkeinknek száma 

S talán nem az a legölőbb csapás, 

Mit sujt az öklünk tudva, odaszánva. 



A legsikoltóbb seb talán nem az, 

Mit oszt a kardunk nyilt, lovagi tornán 

S tán az se, mit suttogva, hátmögött 

Ejtünk kajánul, titkon és orozván. 



A legsikoltóbb, legégőbb sebek 

Egy mosolyunktól nyílnak, úgy lehet, 

Mely indult jóakarat ösvenyén 

És öntudatlan gúnyba tévedett. 



A legszörnyűbb lavinák úgy lehet, 

Indulnak egy elejtett szó nyomán, 

Mit elhallgatni - véltük - nincs miért, 

S mit elhallgatni jobb lett volna tán. 



S mikor egy gyötrődő szív úgy eped 

Egy szónkért, mely meg tudná váltani, 

S virágoskertből sivataggá lesz, 

Mert azt az igét nem mondottuk ki. 



Mert elnéztünk a ködös messzeségbe, 

A léptünk rajta döngve áthaladt, 

Semmit se tettünk - csak nem vettük észre - 

És eltapostuk, mint egy bogarat. 



Oh végtelen a vétkeinknek száma, 

Mi álomroncsba, tört reménybe járunk, 

Pusztán azáltal, hogy élünk, megyünk, 

Szüntelen egy virágot tör le lábunk. 



Ha számbavetted mind a vétkeid, 

Szemed ha metszőn önmagadba látott: 

Az ismeretlen sok, sok bűnödért 

Még mondj el egypár miatyánkot. 

