


Jaj, Barátom, nagyot kértél tőlem, lehetetlenül nagyot! 

S ezen az egy ponton én kegyetlenül makacs vagyok. 



Tizennyolc éve prédikálom: maradni, s a fészken megülni: 

Én segítsek Neked innen kimenekülni?? 



Nem segítek. Ha tehetném is: nem akarom. 

Szakadjon le tőből inkább a két karom! 



Híd ha lennék: vízzel vitetném el magamat. 

Viadukt ha lennék: beomlanék a lépteid alatt. 



Alagút ha volnék: rádszakadnék szörnyű robajjal. 

Asszony ha volnék: tartóztatnálak hosszú jajjal. 



Farkas ha volnék: riasztanálak üvöltéssel. 

Ha útonálló: állnék utadba hosszú késsel. 



Erdő ha volnék: kigyulladnék sorompó-lánggal, 

Tűz-esőben haladhatnál csak rajtam által. 



Holttestemet vetném elibéd akadálynak, 

Csak azon át inthess búcsút Erdélyországnak. 



Tizennyolc éve prédikálom: maradni, s a fészken megülni. 

Láttam a vért az ereinkből cseppenként folyni, s zúgva dűlni; 

Én segítsek Neked innen kimenekülni??! 

