


Távol a Téli Palotától, 

A hosszú téli hónapok 

Polgártárs, mondd, néked hogy telnek, 

Mióta elfoszlott a mámor 

S napod lejárt, időd betellett? 

Meglátogatnak régi árnyak? 

Fehérre sápadt bíborod 

És megfeketült koronádat 

Polgártárs, könnyű szívvel nézed? 

Vagy mulhatatlan sebbel éget 

A porbaomlott hatalom? 



Polgártárs, nékem megbocsáss, 

Szeretlek elképzelni néha 

Úgy, ahogy talán sose látott 

A jégpáncélos, komor Néva, 

Szeretlek elgondolni bölcsnek, 

Aki már csak az eget nézi, 

Kutatva Annak titkait, 

Ki a világokat vezérli. 

Polgártárs, én szeretlek látni 

Remetének, szűz havon állva, 

Kit lefegyverzett a magány: 

Minden lélek Szent-Ilonája, 



Hol nem les életedre tőr, 

Se nyugalmadra etikett; 

Hiszem, Polgártárs, áldod a 

Kezet, mely ide segített, 

Legyen immáron harc, vagy béke 

A nagyvilágon: mit Neked! 

A magadét már odaadtad, 

Többet a sors el nem vehet. 

S ha venne többet: Te vértezve vagy, 

Ilyen zuhanást aki végigélt, 

Nyugton hajt az már mindennek fejet 

S nem játssza többé a kevélyt. 

Aut Caesar, aut Nihil, de Te 

Tudod: Caesarnál több a Semmi, 

Felelősség, baj, gondok félre! 

Legalább meg lehet pihenni. 

Akinek tetszik, folytassa a játszmát, 

Jöhet immáron hullámvölgy-hegy. 

Neked már minden, minden mindegy, 

Neked már minden, minden jól van. 



Polgártárs, mondd, igazat szóltam? 

