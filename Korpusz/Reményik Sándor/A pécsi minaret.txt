


Égbeszökő karcsú kő-derekát 

Ölelték véreskarú századok, 

Ernyedten engedték el azután 

S félve: dörgő robajjal dőlni fog. 



De nem dőlt, megállt csorbítatlanul, 

Csak árván maradt a török torony, 

Mint dagály után üres csigaház 

A tengerlátogatta homokon. 



Úgy rémlik, engesztelő oszlop ez 

Két testvérgyilkos sírhalma felett: 

Szembejöttek a sors sikátorán, 

S vívtak, míg mind a kettő elesett. 



Körülöttük népek bozótja nőtt, 

Azt öntözgette ez a balga vér, 

A késő bánat árva oszlopán 

Kereszt és félhold immár összefér. 



Isten, Allah egyformán büntetett: 

Meghalt Mátyás és meghalt Szolimán... 

Mereng, mereng a méla minaret 

A pécsi kórház csöndes udvarán. 

