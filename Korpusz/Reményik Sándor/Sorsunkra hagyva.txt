


Felszállt a vészjel, és körülrepült 

Viharmadárként a föld kerekén: 

Búvárhajó... kínai partvidék... 

Bent emberek és fogyó oxigén. 

Lélekzetállító órák, napok, 

Aztán az utolsó helyzetjelentés: 

Megtettünk mindent, amit tehetett 

Ember, tudás, hatalom, szeretet. 

Próbáltuk kiemelni. 

Nem tudjuk kiemelni. 

Sorsára hagyjuk. 



Drága Barátom, amíg haldokoltál, 

S tűnt a remény, fogyott az oxigén: 

Ama távoli, elmerült hajóval 

Kapcsoltalak lélekben folyton én. 

Rokona volt az minden elveszettnek, 

A társtalan haldoklás egymaga, - 

A feladottság, az elengedettség, 

A menthetetlenség szimboluma. 

S Te is az voltál, jaj, Te is, Te is. 

A nekifeszült mentő-akarat 

Visszahanyatlott tehetetlenül, 

S én hallottam, ahogy a világ-végzet 

Egy rettentő refrénbe tömörül: 

Nem tudjuk kiemelni. 

Nem tudjuk kiemelni. 

Nem tudjuk kiemelni. 

