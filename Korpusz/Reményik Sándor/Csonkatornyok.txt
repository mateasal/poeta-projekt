


Itt állok a csonkatorony tövén. 

Rég tető alatt a csonkatorony, 

S tető alatt a költő élete, 

Biztos, erős, égi tető alatt. 

Befejezetten, készen, ragyogón, 

Az idvezültek csendes mosolyával 

És véghetetlen, örök szánalommal 

Nézi mindazt, mi itt lenn csonkaság. 



Itt állok a csonkatorony tövén, 

Itt állok romló, csonka életemmel, 

A képzeletem, mint veres kakas 

Most felrepül a torony tetejére, 

Lihegve, dúlva, zúgva sisteregve 

Égetem porrá a biztos tetőt. 

Hadd lássam csonkán a tornyot megint, 

Feketén, pusztán, kiszolgáltatottan, 

Esőben, hóban, szélben morzsolódva, 

Hordozva a villámok bélyegét, 

Mit beleütöttek a századok. 

Lássam, mint egy nagy, imádkozó ujjat, 

Nyomorék, torz ujját e beteg földnek, 

Ki ősi épségéről álmodik, 

És eped, eped új épség után... 



Hadd lássam csonkán a tornyot megint, 

Csonkán, mint magamat, mint titeket. 

Vagy, melyikünk mondhatja: kész vagyok 

Van tetőm, nincs hiányom semmiben? 

Kinek nem fáj a csonka szerelem, 

A csonka vágy és a csonka remény, 

És minden csonka földi vállalat, 

S a tervek égretörő csonkasága?! 

Ki lát a feje felett fedelet? 

Vagy: meddig lát? 

És kit nem aláz porig az ige: 

Nincs itten maradandó városunk?! 



Hadd lássam csonkán a tornyot megint, 

Csonkán, mint magamat, mint titeket, 

Mint népemet, mint az emberiséget, - 

Hadd lássam tágult, rémült szemeimmel 

Csonkán városok, falvak tornyait, 

Hadd lássam csonkatornyok végtelenjét 

Szalontától az óperenciáig... 

Csonkatornyok vagyunk mindannyian, 

Csonkatorony a teremtett világ. 



Hadd lássam csonkán a tornyot megint, 

Ahogy Ő látta és megénekelte. 

Ez az ének az igazi tető, 

Erre nem száll fel a veres kakas. 

Ilyen tető volt minden éneke, 

Romló életek felett a fedél, 

Csonkaságnak a kiegészülés, 

Földi remények után égi álmok, 

Toldi szerelme minden szerelemnek, 

Toldi estéje minden alkonyatnak. 

Tetőt emelt minden csonkatoronynak 

Szalontától az óperenciáig, 

Amíg a saját árva élete 

Csonkatornyát egészítgette ki. 

Itt állok a csonkatorony tövén. 

Rég tető alatt a csonkatorony, 

S tető alatt a költő élete, 

Biztos, erős, égi tető alatt. 

Befejezetten, készen, ragyogón, 

Az idvezültek csendes mosolyával 

És véghetetlen, örök szánalommal 

Nézi mindazt, mi itt lenn csonkaság. 

