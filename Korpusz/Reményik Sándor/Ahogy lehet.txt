


Fogcsikorgató türelemmel, 

Összeszorított szájjal - 

Krisztus-követő bús próbálkozással, 

Majd daccal, lobbanóval, 

Fojtott igével és visszanyelt szóval, 

Tenyérrel, mely sima örökké, 

Csak a zsebben szorul ököllé - 

Keserű, tehetetlen nevetéssel 

Békülve meg akármi rendeléssel - 

Nem csodálkozva már - és csodálkozva mégis, 

Hogy rajtunk ez is, az is megesett: 

Hordozzuk, testvéreim, ezt a hordhatatlan, 

Kínszenvedést virágzó életet. 

Ahogy lehet... 



Megalkuvás zsoltárát énekelve, 

Végtelen rabmenetben csak megyünk, 

Nincs semmi fegyverünk, 

Fegyvertelen a lelkünk lázadása, 

Pedig a vérünk minden csöppje vágyik, 

Vágyik a Péter vad mozdulatára, 

Amikor Istenének védelmében 

A Málkus fülét hirtelen levágta. 

Kik vagyunk mi? 

Ó, nem az Alázat, 

Csak a megalázottság fiai. 

Nemzedékek büszke hídfői közt 

Görbülő ív, görnyedő átmenet: 



Testvéreim, bizony nem élünk jól mi, 

Nem apáinknak tetsző életet. 

De aki máskép tehetne helyünkben, 

Az vesse reánk az első követ! 

Minden percünk kínzó kiegyezés: 

Ahogy lehet... 



Testvérem, korcs hős, alkuvások hőse, 

Félbenmarad, megmásul mondatod? 

Egy szikra talán mégis zengve pattan 

Lángörvényből, mely benned kavarog. 

Dagadnak benned árvizes erők, 

Zúdulna niagarás zuhatag: 

Elégedj meg, ha megtöltesz belőle 

Kristálytiszta vízzel egy poharat. 

Visszaszorítnak, hátrább, egyre hátrább, 

És amit hagynak, egyre kevesebb: 

Hát vesd meg lábad ott, ahol megállhatsz, 

S azt mentsd, azt a talpalatnyi helyet, 

Szikrát a tűzből, cseppet a folyóból, 

A töredéket eltört mondatodból, 

Minden megmaradt árva keveset: 

Ahogy lehet... 



Láttad a Karsztok szirt-sivatagában 

A liliputi termőföldeket? 

Pár négyzetméter - amit a lavina, 

A kőgörgeteg könnyen eltemet. 

S a Karsztok boldogtalan magvetője, 

A földmívelés madárijesztője 

Ezt a kis humuszt mégis szereti, 

Kicsi kőkeritéssel keríti. 

Pedig szinte sírjának is kevés. 

Ó, karszti sors; ó, karszti temetés... 



Te is, testvérem, karszti sorsodat 

Fogadd el, s védd meg karszti földedet, 

Azt a sírodnak is kevés humuszt, 

Azt a pár négyzetméternyi helyet, 

S azt a fölséges Isten-lábnyomot, 

Mit a lavina minden rohama 

Eltörölni még sohasem tudott. 

Védd ezt a talpalatnyi telkedet, 

Cserépkancsódat és tűzhelyedet, 

Utolsó darab száraz kenyered! 

De azt aztán foggal, tíz körömmel. 

Démoni dühvel és őrült örömmel - 

Ahogy lehet... 



Ahogy lehet... 

