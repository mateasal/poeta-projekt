


Elment régen. 

S én menni, menni hagytam. 

Elengedtem kezét 

Búsan és boldogan. 

Hadd járja életét 

Szolgáló, szerető, 

Elhívott asszonykép 

Más férfi oldalán. 

Nekem csak ragyogjon, 

Számomra maradjon 

Trónon királyleány. 

S apródja maradjak, 

Igrice maradjak 

Trónjának küszöbén - 

Költője, látója, 

Zengője, mondója 

Én. 



Királylánynak akartam - 

Aki néha feláll, 

Lejön lassan a trónja lépcsején, 

Fejemre teszi nyugtató kezét: 

Szép volt, poétám, ma az esti ég, 

S szép a szívedből szakadt költemény. 

S míg mondja ezt, 

Szemében ritka könny és ritka fény. 

És könny és fény enyém. 

Enyém a visszhang ajándék-szava. 

Ennyit akartam én. 

Királylánynak akartam, 

Ki néha rámtekint 

S akinek én szolgálok 

Magam módja szerint. 



Királylánynak akartam - - 

És sok-sok év után 

Tenger gondja közül 

Tenger gondom közé 

Egy hétre elszegődött 

Mint "szolgálóleány ". 

Bánatom s betegségem 

Terhét vállára vette, 

Öreg szülémet szépen, 

Kézenfogva vezette. 

Meleg szívvel suhant 

Hideg szobákon át: 

Szította itt egy hétig 

A düledező tűzhely 

Haldokló parazsát. 

Feslett kabátomon 

Titkon öltögetett, 

Amit kerülni vágytam: 

A szürkeségben társam, 

Hamupipőkém lett. 

Sorsunk rémeivel 

Némán viaskodott, 

Erőn felül - 

Halkan beszélt, 

Mosolygott, mint az angyalok, - 

És szenvedett belül. 

A gondok tengerével 

Csak a türelme nőtt - - 

S én mégis csak kerestem, 

Nyugtalanul kerestem 

Magamat s Őt. 



Aztán letelt a hét, 

Az együtt-szürke hét 

A szívünk Hamupipőke-hete. 

Kigördült árva udvarunkból, 

S kigördülőben már 

Csupa csillagot szórt a szekere. 

Aranypor kavargott nyomán. 

Elment megint. 

Most messze van. 

S megint királyleány. 

