


Késő van. Talán aludni fogok. 

Mielőtt behúnynám a szememet, 

Nehezen szerzett nyugodalmamat 

Szeretném megosztani veletek, 

Testvéreim a végtelen világban. 



Ma kiderült, ma csillagokat láttam, 

Ma rendet láttam, és harmóniát. 

Mielőtt behúnynám a szememet, 

Elvégzem még ezt a vigiliát. 

Ajtótokra varázs-jelet vetek. 



Leborított lámpámat: lelkemet 

Ajtóitok előtt meghordozom 

Halkan, halkan, lábujjhegyen megyek, 

S magam módján talán imádkozom: 

Aludjatok, szépet álmodjatok. 



Gyermek ne ríjon, anya ne remegjen, 

A lány lássa meg első kedvesét, 

Az öregek hadd kalandozzanak 

Emlékeik honában szerteszét. 

A férfi lássa célnál önmagát. 



Jó éjszakát, jó éjszakát. 

