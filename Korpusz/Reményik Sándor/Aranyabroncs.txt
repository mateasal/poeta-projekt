


A mellemen egy gyűrű fut körül, 

Aranyabroncs, vagy acélkarika: 

Én nem tudom. 

Szorít, szorít, 

S e szorítás nem múlik el soha. 

Akkor is fáj a szívem, ha örül, 

Mert aranyabroncs fut rajta körül, 

Aranyabroncs, vagy acélkarika. 

Az élet ez a kemény karika. 



Csak néha simul közé és közém 

Enyhületképen egy rózsaszirom: 

Égi rózsafa hullatta levél. 

Az életemet jaj, meddig bírom? 

S tavasz pattantja egykor el, vagy tél 

Az aranyabroncsot szívem körül? 

Mert akkor is fáj, ha nagyon örül. 



Aranyabroncs, bánat-öv, örömpánt: 

A lélek egyszer magáról lehánt, 

Ledobál minden felöltőt, övet, - 

És mezítlenül új ösvényt követ, 

Hol nem szorítja több arany-iga. 

Mert egyszer elpattan a karika. 

