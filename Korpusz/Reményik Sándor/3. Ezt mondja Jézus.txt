


Bizony mondom, elmúlik e világ. 

És bizony mondom, megmaradok én. 

S bizony, ha két szív egy ütemre dobban, 

Az egy-ütemben ott dobbanok én. 



Bizony mondom, elmúlik a világ. 

És bizony mondom, én megmaradok. 

S akkor nem két-két szívet kötök egybe, 

De a szívekből koszorút fonok. 



S mind, aki egymást idelenn szerette, 

A csillag-koszorúba bekerül, 

S ragyog szerelmük tisztán, szabadon, 

Testetlenül és véghetetlenül. 

