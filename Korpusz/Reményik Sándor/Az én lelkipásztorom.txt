


Láttam az Igét sas-szárnyon repülni, 

Elzúgni izzó Illés-szekeren, - 

Dóm-lelkek pillér-berkeit bejártam, 

Testté az Ige mégse lett nekem. 

Gyönyörködni jártam a templomokba, 

Mint a hangversenyekre, tárlatokra, 

A lelkem minden szent beszéd után 

Csak muzsikával, képpel lett tele, 

A nagy poézis fergeteg-szele 

Az építő szó boltíve alól 

Süvöltve tört ki, s úgy markolt belém. 

Csak ezt lestem, csak erre vártam én. 

Égett a szívem pogány csipkebokra, 

Szent szél szította szándéktalanul, - 

A láng szomjazta a forgószelet, 

S a tűzből született egy költemény 

A "Christi imitatio" helyett. 

Jöttek ragyogó s zordon vértezetben, 

Jöttek óriás prédikátorok, 

És ostoroztak, és égbe ragadtak, - 

Csak ezt a szócskát: "én bűnös vagyok ", 

Nem bírták velem úgy értetni meg, 

Ahogy Te tetted, én "kicsi papom ", 

Általad lett a templom menedékem, 

És vigasztalásom, és otthonom. 

És Te tetted, hogy megértettem én, 

Hogy mégis több az Evangelium, 

Több, mint a leggyönyörűbb költemény. 

És Te tetted, hogy fordulok magamba, 

S a szent vacsora után legalább 

Jobban vigyázok tettemre, szavamra. 

Te tetted, ha türelmesebb vagyok, 

Tudván: nagy dolog a kicsi dolog. 

Ledobhatatlan keresztem alatt 

- Ezt is Te tetted - már meghajolok. 

Te tetted ezt, - a bús nevelő-évek, 

Szakadások, törések, temetések 

Csupán a segítségedre siettek. 

És látod, látod: ezt ismét Te tetted, 

Hogy bennem lassan életté remegnek 

A szók: "Kegyelem és békesség nektek ". 

