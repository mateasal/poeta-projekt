


A rózsák: ez volt minden örömed. 

Tavalyi rózsák hulló levelét 

Gyüjtötted, gyüjtögetted 

Dobozba pergetted a szirmukat 

Titokzatos, tűrő, halvány mosollyal, 

Szelíden, szépen, - ki tudta: minek? 

Koporsó-párnának. 



A kis vánkost a fejed alá tettük, 

És Téged betettünk a föld alá, 

Mikor a rózsákat kivettük 

Idén a föld alól. 



Én nem tudom, Anyám, Egyetlenem, 

Az angyal harsonája mikor szól, 

Isten mikor szólít a föld alól - 

De én ma este felhozlak magamnak. 



Állj ágyam mellé, Édes Rózsatő 

És verjél gyökeret, 

Virrasszál mellettem és virágozzál 

És hullasd fejem alá leveled, 

Bús fejem alá bársony-leveled. 

