


Itt holdarany, 

Itt holdezüst 

Leng mindenütt 

Mint könnyű füst, 

S a fákat glóriázza. 

Oly rezzenéstelen a némaság, 

Amint a titkok titkát magyarázza. 



Oly mély a völgy. 

A völgybe lenn 

Valahol messze tombol a patak, 

Útját a kőbe dübörögve vágja. 



Ide fel 

Nem hat el 

Hangjából csak egy árva, kósza nesz: 

Vezeklő lélek ima-mormolása. 



Lelkemben minden összeolvad: 

Minden, mi volt, mi van, s mi lesz. 

Oly altató, oly zsongító, 

Oly békéltető ez a messzi nesz. 



Oly jó így állani a völgy felett, 

S hallgatni bölcsen és betelten 

A mélységben kavargó életet. 

