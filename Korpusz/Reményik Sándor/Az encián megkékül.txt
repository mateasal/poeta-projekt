


Havasi hajnal. Vagy hajnal se még. 

Pitymallás csupán. Alig-körvonal 

A tárgyak képe. Tartja őket még, 

Fogva-tartja a rabtartó sötét. 



Gyerekkoromban volt ez így talán, 

Karácsony első-napja hajnalán. 

A Szent - estén - jött fényes Fát nem láttam, 

Még nem - de tudtam: ott van a szobában. 



Havasi hajnal. Vagy hajnal se még. 

A tárgyak képét tartja a sötét. 

Fogja és fojtja még a színeket - 

De valami már zeng, moccan, remeg, 

Intonálja a szín-szimfóniát. 

Pitymallat csak - de lassan szürke lesz 

A szegen lógó jó loden-kabát. 

Látom lilán a szobám ajtaját - 

Pár perc még, kevés türelem talán, 

S asztalomon felmagasló csokorban 

Győztesen megkékül az Encián. 



Ó, Encián! 

Így álltál felmagasló 

Kék csokorban életem asztalán 

Kristály-üvegben - és nem láttalak. 

Mert derengés volt életem csupán 

S nem láttam, csak alkonyi árnyakat. 

Most megkékült, édes Enciánom, 

Én édes és egyetlen Életem - 

S látlak - bár alkonyodik mindenütt 

A zivataros és véres világon! 

