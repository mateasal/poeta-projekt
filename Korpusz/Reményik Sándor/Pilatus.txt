


A pörnek vége. Elvégeztetett... 

Véres a kereszt tövében a fű. 

A helytartóban forr a néma düh 

S egy gondolat tépi a másikat. 



" Rongy csőcselék, én unlak titeket, 

Unom a vágyatok, a hitetek, 

A papjaitok ragyogó ruháját, 

A mellükverő messiásokat, 

A nap hevét ez átkos ég alatt, 

A zagyva szókat, buja színeket, 

És magamat és uramat, a császárt, 

Ki bíróvá tett ilyen nép felett. 



" Feszítsd meg !" üvöltötték a fülembe. 

Amíg unottan odalöktem nékik. 



Szegény bolond! Pedig csak álmodott, 

Csak álmodott egy létráról az égig. 

Csak álmodott, de ezeknél tán szebben. 

Már szürkül fenn a Koponyák hegye - 

Vajjon álmodik -e még a kereszten? 



Valamit szólt nekem az igazságról, 

Azután némán vérzett, ragyogott. 

Gúnnyal kérdém: az igazság micsoda? 

Felelé: "én vagyok ". 



Eh, hát kicsoda nékem ez az ember?! 



A csőcselék morajlott mint a tenger, 

Én untam, untam amazokat, ezt is. 

Egy messiással több vagy kevesebb, 

Pilatus lelke nem lesz nehezebb 

És könnyebb tán ez istenverte föld, 

Untam a dolgot. Odalöktem. Vége. 



" De jaj! vajjon kire szállott a vére ?!" 



Az alkony megy, az est, az éj leszáll, 

De a helytartó nyugtot nem talál. 



" Feszítsd meg !" üvöltötték a fülembe 

És nekem nem volt elég fegyverem, 

Nem volt elég lándzsásom odakünn, 

Vagy - vagy üres volt talán a szívem? 

Eh mit bánom én, a bölcs szív üres, 

Bús madarak, el a szívről, hess! 



" Feszítsd meg !" üvöltötték a fülembe. 

Mi közöm hozzá? feszítsétek hát, 

Te véres kezű, szennyes csőcselék, 

Feszítsd, feszítsd meg hát a Messiást! 

Él -e, meghal -e, egy marad az átok, 

Isten se váltja meg ezt a világot. 

Mi közöm hozzá? Feszítsétek hát! 

Vigyétek! - Vitték. A kereszten holt. 

Ki tudja, talán mégis király volt !" 



Csend most. De hallga! most az éj kopog, 

Pilatus pitvarában a papok. 

" Uram, mi véled egyet így nem értünk, 

Ahogyan írtad, botránkozás nékünk, 

Rexnek, Uram, csak ő mondta magát, 

Nem készítetted jól a Golgothát !" 



Ni, milyen furcsa rőt láng a szemén! 

Ím kővé vált a nádszál: oly kemény. 



( Odafenn csendbe hallgat a kereszt.) 

Pilatus nő, ahogy beszélni kezd: 

" A Messiástok megmenteni késtem, 

De négy betűt a keresztjébe véstem, 

E négy betű az én becsületem, 

Hajótöröttségem utolsó roncsa, 

Hitetlen hitem, büszke makacsságom, 

Egy akarat az akaratlanságon. 



E négy betű az én becsületem. 

Hadesre! ez a négy betű marad! 

Ha alá kéne temetnem e várost, 

Rómát, az Imperatort, magamat: 

E négy betű az én becsületem!! 



Papok, zsidók, hozzátok szólok nyiltan, 

Halljátok: amit megírtam, megírtam." 



Benn csönd, de künn az éj zsoltárba kezd 

S áll a zsoltáros éjben a kereszt 

