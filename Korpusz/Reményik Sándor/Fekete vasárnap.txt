


Ez nagy küzdelem volt. 

És végveszedelem. 

De mégis, 

De mégis 

Ünnep volt, ha sötét is. 

Nagy, fekete vasárnap. 

Mert tudtam: vagy győzök, vagy meghalok. 

S most jönnek, újra jönnek 

Jaj, a régi napok, 

A szürke, tövises hétköznapok. 

Pedig ha most nem fordul, 

Most nem fordul a szél 

S meg nem fordul vele az életem, 

Gyökeresen és tökéletesen, 

Ha jóság, tisztaság, 

Békesség és erő 

Új, szent forrása szívemből nem fakad: 

Ó, akkor jobb lett volna, 

Ha ezt a rózsaerdőt 

Ágyam helyett síromra szórták volna, 

S pihennék föld alatt. 

