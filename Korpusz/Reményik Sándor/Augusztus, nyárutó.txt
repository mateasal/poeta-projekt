


Augusztus, nyárutó... 

A Göncöl tengelye, 

Mint roppant égi óramutató, 

Némán, merőn mutat már ősz fele 

Kigyúlt hajók 

Suhannak át az égbolt tengerén, 



Némán, szorongó szívvel nézem én 

Ott fenn egy fagyos, zuzmarás ajak 

A forró csillagokra rálehel, - 

S hullnak, mint itt lenn a falevelek. 

A csillagok hamarabb kezdik el... 

Mi jön? Mi megy? 

Mi hull le még? 

Nem volt a csillaghullásból elég? 



Kigyúlt hajók 

Suhannak át az égbolt tengerén, 

Jelek, csodák... 

Némán, szorongó szívvel nézem én. 

Egy új teremtés reggele előtt 

Ez tán az Isten vajúdó, szent láza 

És itt lenn nincs, aki megmagyarázza. 

