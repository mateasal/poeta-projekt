


Hegedű sír, magányos hegedű 

A roppant csillag-kupola alatt. 

Oly kristálytiszta üveghangokon 

Jajdul a végtelenbe valaki; 

Úgy ostromol Istent és éjszakát, 

Könyörög, lázad, adja meg magát, 

Hogy lehetetlen meg nem hallani. 



És mennyi ilyen kristály-hegedű - 

És mennyi ilyen harmat-tiszta hang - 

És megváltásra méltó mennyi bánat 

Az örök csillag-kupola alatt. 



Ha ezeket nem hallja senki sem, 

Ha ezeket nem bánja senki sem: 

Mért hallaná meg az én hangomat? 

