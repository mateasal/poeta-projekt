


A magyar erő roppant ormain 

Jártatta hideg, szomorú szemét: 

Mohács mögött, ország-halál mögött 

Csillogtak messze Mátyás csúcsai... 



Rajtuk jártatta szomorú szemét, 

Róluk álmodott szörnyű éberen: 

El nem ragadták álma paripái, 

Önuralom zablázta zordonul. 



Tudta: ütközni nyílt hely nincs sehol, 

Sem döntő diadalra rónaság, 

Sziklák közt folyt véres bujócska-játék, 

Erdélyi farsang, komor karnevál. 



Az új mulatság új magyart kívánt. 

Nem ledübörgő felvonó-hidat, 

Nem egy ellenség ellen egyenest, 

Fedetlenül kirontó Zrínyiket. 



Az új mulatság más magyart kívánt: 

Kardos magyart, de álorcásat is, 

Sok ellenség közt zúzott csontjait 

Bölcsen forgató, "praktikás" magyart. 



Ő lett az új, az álorcás magyar, 

Ki váltogatott, száz álarc alatt 

Híven hordozta s változatlanul 

Örök-egy arcát, faját, Istenét. 



Sziklák közt folyt véres bujócska-játék: 

Előre két lépés, meg vissza három, 

Kettő kelet, kettő nyugat felé... 

Csillogtak messze Mátyás csúcsai. 



Előre két lépés, meg vissza három, 

Kettő kelet, kettő nyugat felé: 

Az ördögökkel kellett cimborálni 

Látszatból néha, - mindíg Istenért! 



Ő lett az új, álorcás magyar, 

A kérdező: Ki látott engemet? 

Az alkudozva is félelmes úr, 

A hajlongva is töretlen gerinc. 



Messze maradtak Mátyás csúcsai, 

De Erdély épült az álarc alatt 

S a magyar mérleg egyensúlya lőn 

Világ-súlyok vak zuhanása közt. 

