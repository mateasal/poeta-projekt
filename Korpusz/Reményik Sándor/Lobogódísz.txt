


Fekete fenyőlobogók közt 

Lobog egy hófehér: 

Én vagyok az, - fehér ruhámba 

Belemarkolt a szél. 



Az Isten ezt a szirt-tetőt 

Lobogódíszbe vonta, 

Fennen lobognak zászlai: 

Fekete-fehér pompa. 



Zászlótestvérek, bús fenyők, 

Rivalljon most az ének: 

Egy roppant kéz utánam nyúlt 

És kitűzött közétek. 



Zászló vagyok zászlók között, 

És feszülök a szélbe, 

És nőni érzem magamat 

Az időbe s a térbe. 



S az időn túl s a teren túl 

Az örökkévalóba, 

Én, lélek, egyetlen való: 

Az Isten lobogója. 

