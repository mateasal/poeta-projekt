


Hallgat. 

Hallgat néha hosszú órákon át. 

Akár a kő. 

Akár a fa. 

Akár a hó. 

Akár a hóvirág. 

Hallgat. 

Én e hallgatás irígye vagyok. 

Bár nyugtalanít ez a hallgatás 

Néha. 

Mert hátha befelenőtt panaszok, 

Megkövült jajok, elhalt sóhajok, 

Fínom kéreggel, fedezett sebek, 

Alig kinyílt apró virágfejek, 

Szorongó, örök, nagy-nagy aggodalmak 

Lappangnak kő, fa, hó, hallgatás alatt. 

Én azt hiszem, hogy ismerem. 

És mégsem ismerem. 

És ma sem tudom, miért hallgatag. 

Csak e hallgatás irígye vagyok. 

Azután szégyellem, 

Jaj, nagyon szégyellem, 

Mindíg, amikor szemben ül velem, 

Fecsegésben szétszórom magamat, 

Hogy szóltam, szóltam, szólnivaló nélkül, 

Aprópénzként elszórtam magamat. 

Ő ült, és hallgatott, 

S mint foghatatlan súlyt 

Éreztem lelkében az aranyat. 

