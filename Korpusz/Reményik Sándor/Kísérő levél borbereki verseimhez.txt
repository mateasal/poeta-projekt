


Testvér, aki a lelked ideadtad, 

Hogy egésszé tedd az én lelkemet: 

A mű, a kettőnk műve szárnyrakél - 

S ma titkos ünnepet ül Borberek. 



Mert hidd el: reánk várt az ősi erdő, 

Reánk vártak a sziklák, patakok, 

Szunnyadó lelkük nekünk tartogatták 

Mi fedeztük fel, mienk a titok. 



Mert ezeréve tartanak a sziklák 

Ott néma, komor prédikációt; 

De nem volt, aki megértse a lelkük, 

S kimondja helyettük a néma szót. 



Rab volt a fák, a sziklák lelke, rab volt, 

S nem tudta senki, egyedül mi tudtuk. 

Mi vagyunk a szabadságharcosok: 

Az erdő lelkét felszabadítottuk. 



S most végigvisszük kunyhón, palotán, 

Ahova bekopogunk: szélvész támad, 

S utána talán tisztább lesz a csend, 

És talán méltóságosabb a bánat. 



De mindegy végül, hogy mikép fogadnak 

A kunyhók - és mikép a paloták. 

Mi felfedeztünk egy darab világot: 

Új Kolumbuszok, új Amerikát: 



És az a világ minket ünnepel. 

Hallod, hogy harsonáz az éjji szél? 

Ma felénk hozsannáz a rengeteg, 

És felénk remeg minden tű-levél. 



Rajtunk keresztül beszél Borberek, 

Beszél fennszóval, beszél a világnak! 

Mint a szülők az apró gyermeket: 

Mi szólni tanítjuk a Mammuth-fákat! 



Emlékszel, Testvér, hogy' mondja az Írás? 

Hogy "a teremtett világ kínjai 

Az Istenfiak után epedeznek ". 

Most mi vagyunk az Isten fiai! 



Testvér, ma Borberekre jer velem, 

Ma Borberekre küldd a lelkedet. 

Győztünk. Szúrjuk az ősfenyők tövébe 

Én a tollamat, Te az ecsetet. 

