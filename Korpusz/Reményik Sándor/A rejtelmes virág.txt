


Assyriában, régen 

Esett ez az eset, 

Ropott legendák szólnak 

Róla, de keveset. 



Király kertjében egy nap, 

Nem tudom a napot - 

Egy idegen, csodás 

Virág találtatott. 



Szára magas, királyi, 

A kelyhe néma, zárt, 

Tán ma is lázba ejtne 

Nem egy virágbazárt. 



Kertész nem ösmeré. 

Bár tudománya sok, - 

Király parancsára 

Jöttek a mágusok. 



Vontak bűvkört köréje, 

Fehéret, feketét. 

Az idegen, csodás 

Virágot nézdelék. 



Csend volt, lehete hallni 

Kísértet-lépteket, 

Míg a legidősb mágus 

Szólni merészkedett: 



" E virág bimbajára 

Uram, király, vigyázz! 

Ettől jövend fajodra 

És udvarodra gyász. 



E virág csukott kelyhét 

Figyeld: mikor hasad, 

Akkor tipord le, vissza 

Nem jő a pillanat. 



Mert ha kinyílt egyszer 

Szelíd, fehér ajka: 

Arcod, uram takard el, 

Nincs hatalmad rajta." 



S állíták a virágot 

Komor őrök közé, 

Rá napfény nem mosolygott, 

Harmat nem öntözé. 



A zsarnok szólt: Hadd látom: 

Hogy esnek a csodák! 

S figyelték éjjel-nappal 

Fegyveres katonák. 



S csak néha borzadtak el 

A zárt kehely előtt, 

Sejtve a bennerejlő 

Hallgatag ős-erőt. 



Sejtve, hogy lehetetlent 

Leső emberszemek, 

A virág nyíltát lesve 

Az Istent lesik meg. 



S ő csak kész alkotást 

Ád az embernek át, 

S amíg benn dolgozik, 

Nem mutatja magát. 



Az elüldözött álom 

Véresre marta fel 

Az őr szemét. - Mosolygott 

S aludt a zárt kehely. 



Miatta minden talpig 

Acélba öltözött, 

Ő pihent: Isten álma 

Tigris-fogak között. 



S aztán - egy éjjel mégis 

- Így esnek a csodák: 

Az őrség szunnyadott el, - 

S kinyílott a virág. 

