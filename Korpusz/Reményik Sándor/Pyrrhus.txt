


Győztem... A véres nap lement, 

Az izzó föld kihűl, 

Messze mezőn húnyó parázs. 

Győztem... 

De szívem nem örül, 

Dalra nem ver, 

Körülöttem a végtelen világ 

Romban, koromban, hamuban hever. 



Győztem, de megfáradt tagom 

Továbbvonszolni mi se készt, 

Csak az, hogy akarom. 

És szívem nem örül, 

Népem felét, jaj, derekabb felét 

A keselyűknek hagytam étekül. 



A Győzelem víg istenasszonya: 

Nike, oly szomorún tekint reám, 

Tekintetem felváltva elborong 

Babéron és temetők cyprusán, 

S én nem tudom már, hogy melyik mit ér, 

És fáradt, zavaros szemem 

Rajtuk ijedten, tétován pihen: 

Melyik a ciprus, melyik a babér? 



Ó, szívem nem örül. 

És véres koronám körül 

Halavány glória ragyog: 

Győztem. Még egy ily győzelem - 



S belehalok. 

