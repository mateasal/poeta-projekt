


Te ne kérdezz, csak menj az utadon 

S meg ne állj körülnézni, 

A kétely gyilkos sebet üt belénk 

S a lelkünk, a lelkünk bevérzi. 



Te ne kérdezz, csak menj az utadon, 

Az agyad bármi kábult, 

A gyöngeséged, tétovázó vágyad 

Egy hanggal el ne áruld. 



Magadba higgy és menj az utadon, 

Mint kit nem döbbent titkok árnya, 

Gyáva, ki minden mondata után 

Megtorpan kérdőjellé válva. 



Mint Lót, eredj a kőkemény paranccsal, 

Mögötted lobogjanak a csodák, 

Mint akinek csak ökle, foga van, 

Úgy menj a pusztuló világon át! 



Az égbe ne tekints, de forró karral 

Öleld az anyaföldet, 

Vissza ne fordulj, jaj, ki visszanéz, 

Nem mozdul az meg többet! 

