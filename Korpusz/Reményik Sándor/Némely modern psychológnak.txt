


Ti hiénák, akiknek vágya éhes 

Vetni új, olcsó prédát a tömegnek - 

Mi közötök a költő életéhez?! 



Én nevetlen undorral nézek rátok, 

A halott óriásnak zsebeit 

Akik vigyorgó kéjjel kotorjátok. 



Néktek vetette aranyát-ezüstjét - 

Most feltöritek lelke zárt fiókját, 

Kutatva krajcárok után - ti törpék! 



Láttátok, mint pusztán lángoszlopot - 

De számotokra égetőbb titok nincs, 

Mint kérdezgetni, mit evett, ivott? 



Hogy élt? Mert néktek ez fontos: az élet! 

Sivár, szegényes, szürke háttere 

A halhatatlan, fényes költeménynek! 



Hiénák, kik a király titkait 

Nem tisztelve - s a szemfedő szemérmét - 

Kiássátok, amit a sírba vitt! 



Ó hiénák, akiknek vágya éhes 

Vetni új, olcsó prédát a tömegnek - 

Mi közötök a költő életéhez?! 

