


Szívem üres, szívem kihalva 

Dalomban a pokol hatalma, 

Ki nem tanultam mesterséget, 

Hogy mit tudok: most megnézzétek! 



Hadd hallják meg a hegyek, síkok: 

Most megfúom a varázssípot! 

Az Isten engem nagyon megvert, 

Patkányt fogtam, most fogok embert. 



Mindegy nekem: ha nő, ha férfi 

Az agg, a gyermek is megéri 

Én rontó, gonosz fáradságom, 

A sípszóra ha jőni látom. 



Elhagyja játékát a gyermek, 

A férfi délibábot kerget, 

Jegyest én eltépek arától, 

A barátot a barátjától. 



Dalomból csap a gyilkos hőség, 

Anya elhagyja csecsemőjét, 

Tudós a fényt, mely néki lángolt 

És követik a szörnyű vándort. 



Pihen a munka, áll a vásár, 

Velem jő gazdag, szegény sáfár, 

Ődöng a pap a templomtájon, 

Mert nem zúg csak az én Zsoltárom! 



Zeng, zúgva betölt zeget-zugot 

S amerre megyek, merre futok, 

Utánam jőnek esve-állva 

És nem tudják, hogy a halálba! 



Utánam jőnek szembehúnyva, 

Viszem őket a hegyen túlra, 

Hol szerte foszlunk esti köddé 

És visszatérés nincsen többé. 



Ki nem tanultam mesterséget, 

Hogy mit tudok: most megnézzétek! 

Szívem üres, szívem kihalva, 

Dalomban a pokol hatalma! 

