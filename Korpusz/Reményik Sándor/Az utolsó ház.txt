


A fűrészmalmon túl vagyok 

S ez itt az utolsó faház. 

Ablakából a gyertyafény 

Úgy lobog elé, mint a láz 

Ijedt, beteg gyerek szeméből. 



Valami fázás összeráz. 

Itten végződik valami 

És kezdődik valami más. 

Valami nagyobb hatalom. 



Ez itt az utolsó faház 

S túl rajta zajlik a vadon. 

Elvész az út a vak sötétbe. 



Rémeket lát a házikó 

S az éjbe kémlel lázban égve. 

Túl rajta zajlik a vadon, 

Vagy hallgat; ám a hallgatása 

Még sokkalta félelmesebb. 



Visszavonult a kis telep 

S visszavonulva hagyta itt 



Hátvédnek ezt a házikót. 

És rábízta a titkait 

És minden embernek-valót. 

Nem előörs, - hátvéd ez itt. 

Túl rajta nyoma vész az útnak, - 

Az embergőgnek takarodót fúnak. 



Túl rajta már a patakon 

Rézsut nagy szálfák dőltek át, 

Ágak, kövek, kavargó tajték, 

Dühöngő összevisszaság. 

Itt kezdődik a másik hatalom: 

Az ősellenség előörsei. 



A házikón túl győzött a vadon. 

