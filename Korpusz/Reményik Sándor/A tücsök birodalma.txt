


Már szól a tücsök, 

Újra megjelent, 

" Átvette csöndes birodalmát" 

Oly nesztelenül, mint a május, 

Virágzó almafák alatt. 



Átvette birodalmát; 

Ez a királyság! 

A legszentebb és a legboldogabb. 

Miniszterei öreg almafák, 

Diófák benne a papok, 

Galagonyabokrok a katonái. 

Adója millió virágszirom, 

Magasból mélybe pergő. 

Polgára minden fűszál, falevél, 

Polgárjoga: a csend, 

Alkotmánya: teljes testvériség. 

Zászlaja holdsugár 

És címere az ég, a csillagos. 



Már szól a tücsök, 

Újra megjelent, 

Átvette csöndes birodalmát, 

Én is ez ország polgára vagyok, 

És semmi másé. 



Üdvözlégy, Uram, Fejedelmem, 

Csendország királya, Tücsök! 

Hódoljon neked ez a költemény! 

