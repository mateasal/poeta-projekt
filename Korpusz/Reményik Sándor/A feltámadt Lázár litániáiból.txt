


Könyvek rohannak rám és kiabálnak: 

Lapozz, lapozz, 

Ezeroldalakat, 

Rohanjon szemed, mint a gyorsvonat, 

Pótold, pótold 

Napok alatt 

Az éveket, az évtizedeket, 

Az ó s az új világot: 

A mulasztottakat! 



Látások jönnek, édesen gyötörnek, 

Szünetlen kavarognak, 

És könyörögnek, 

És parancsolnak: 

Véss a kőbe minket, 

Minket, minket, 

Hamar, hamar, 

Megoldatlanul ne hagyd titkainkat, 

Elillanni ne hagyd a ritka kincset. 

Mit fogtál eddig? Csak cigányhalat. 

Most jönnek a mélytengeri halak, 

Aranyhalak. 



És jönnek élők, jönnek emberek 

S szólnak: szeress, szeress, 

Hisz nem szerettél eddig sohasem, 

Mindent szeress és mindenkit szeress, 

Olyan édes az emberszerelem, 

A minden-szerelem. 

Olyan nyirkos, hűvös a sírverem. 

Ott feküdtél te ki tudja, mióta, 

Mit tudsz te róla 

Mit tesz égni, fájni, 

Ujjongani, 

Örökkévaló társakra találni? 

Egy kicsi népről levenni az átkot, 

Vagy tartani, feltartani 

Erős karral a süllyedő világot? 



És jönnek a halottak, 

Az én halottaim. 

Mint nyírfalombja éjjel, úgy susognak: 

Eljöttünk a könnyeid megkeresni, 

A könnyeiddel tartozol nekünk, 

Most, hogy már sírni tudsz: 

Holt szempillád alól 

Nem bírtak kibuggyanni. 

A halott nem tud halottat siratni. 



Könyvek, látások, lelkek, emberek, 

Elevenek, halottak: 

Az Istenért mit tegyek veletek, 

Mit tegyek hamarabb, 

Hogy álljak ellent, 

Vagy hogy engedjek ennek a rohamnak? 

Megálljatok, 

Ne rohamozzatok, 

Olyan gyenge vagyok. 

Ki tudja, meddig feküdtem a sírban? 

Csak most támadtam fel. 

A semmi és az üresség után 

Most perzselőn a Minden rámlehel. 

Egy percre még megálljatok, 

Mert különben az élet küszöbén, 

A fényben és örömben 

A boldogságtól összeroskadok. 

S nem támaszt az Úr másodszor is fel. 



Uram, aki feltámasztottál, 

Le látod rajtam 

A síri gyolcsokat. 

Im, könyörögve kérlek, 

Ne engedd, hogy elbízzam magamat, 

S elkápráztasson nagy kerted, az élet. 

Nagyon mélyről jövök, 

Nagyon bűnös vagyok, 

Nagyon tied vagyok. 

Nagyon-nagyon hatalmadban vagyok. 

Kis fényes porszem a sötét világon, 

Kis gyertyaláng roppant karácsonyfádon - 

Csak ez vagyok. 

Megtapasztaltalak, 

Tudom, ha akarod, 

A sorssal, vagy önnön bűnös kezemmel 

Kis lángomat, ahogy meggyujtottad - 

Elolthatod. 



Nem. 

Ez még nem nyugalom. 

S nem a Te békességed ez a láz. 

Égig repít, és sárig lealáz, 

De még nem a tied, 

Nem a Te erősséged ez a láz. 



Én nem tudom, 

Csak Te tudod a jót. 

Az örökkévalót. 

Az egyesegyedül nekem-valót. 

Pihentess el magadban, 

S ha túlhangos vagyok: 

Tedd rám a hangfogót. 

