


Vonat csak egy irányból érkezik, 

S csak egy irányba megy, 

A sinek útját más világ felé 

Elállta itt a hegy. 

A váltó és a szemafor 

Zöld fénye csupán egy felé mutat, 

Mély hegyi utak, kis gyalogcsapások 

Váltották fel a büszke vas-utat. 



Jelzőharang csak egy irányba kondul 

S csak egy irányból jelez vonatot; 

Más oldalról csupán a szél izenget 

S hozza szárnyán a fenyőillatot. 

Legott fanyar édesség támad, 

Ha fenyőillat s kőszénfüst vegyül, 

Ez a végállomások illata, 

És én itt álmodozom egyedül. 



Patak csobog szelíd sötétben, 

Zizzenve hull a lomb, 

A vasuti őr, mint egy jegenye, 

Maga elé borong, 

És ha bejött az éjféli vonat 

S pár fáradt, késő utas vele jött, 

Elalszik szépen az egyetlen lámpa 

Az állomás előtt. 



A nagy hegyekre komoly csend terül, 

Szekér se dübörög... 

Tücsök zeng őszi csillagfény alatt 

És hallgatja sok élő-halott rög. 

E pillanatban mégis béke van, 

A szívemben is béke, semmi más. 

Ó lenne ez a pillanat örök, 

S a szívem is egy ily végállomás. 

