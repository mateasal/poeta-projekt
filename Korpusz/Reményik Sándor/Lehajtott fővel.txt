


Olyan szomorú, szürke senki voltam, 

Vergődő, kusza, korafáradt lélek, 

De jöttek döngő léptekkel az évek, 

És engem mégis valakivé tettek, 

Köztem, s az élet közt hidat verettek. 



Kifele: nőttem. Minek is tagadnám? 

Hisz név a nevem két ország előtt. 

Könnyen értem el egy magas tetőt. 

Árva szívemre hull most a babér, 

Ó több, mint amennyit a szívem ér. 



A babérfát, amelynek levele 

Rámpereg, - vajjon milyen erő rázza? 

Emberszeszély felcsapó lobbanása, 

Csak pillanatra megfeszült karok? 

Vagy tán - örökkévaló viharok?! 



A dicsőségem bús sziklafokát 

Szeretném most már nagyságban elérni: 

Magambaszállni, önmagamba térni, 

Miként a kristály, jegecedni lassan, 

Lenni zárt egész minden kis darabban. 



És érni, mint a jó gyümölcs a fán, 

És leszűrődni, mint az aszú-bor, 

Kivésődni, mint a márványszobor, 

Sorstól és fájdalomtól ihletetten, - 

És úgy zengeni tovább a szívekben. 



Mert most a babér nyomja homlokom, 

És nyugtalanít minden szeretet, 

Jobban, mint csel, mit gyűlölet vetett, 

S mint ádáz irigység, mely rámszakad, 

Lehajtom főmet a babér alatt. 

