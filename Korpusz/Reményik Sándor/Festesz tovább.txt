


" És ha elhívnál Uram, engedd, hogy 

legyek a Te eszközöd, Ecseted az 

örökkévalóságban, sokkal jobban, mint 

itt a földön lehettem." 



Mártír-kezedből kihullt az ecset. 

Most már Te vagy, Te magad az Ecset: 

Isten festi most: fehérrel fehérre: 

Veled ezt a csodálatos telet. 

Jöttem haza most egy felolvasásról 

- Hiúság, vásár, meddő szerepek - 

Verset olvastam, megint verseket. 

Áhítatos szerettem volna lenni, 

Komédiás voltam ismét csupán... - - 

Éj volt és hó és hold és zuzmara 

És reszketett a hold a zuzmarán. 

A hóra félénk árnyékot vetett 

A fák gally-keze imára kulcsolva. 

Gyémántporos, kristályezüstös táj ...: 

Olyan volt, mintha Te festetted volna. 

