


Egy kis türelmet kérek, - induló, 

Doboló, zajló, zászlós új sereg, 

Egy kis türelmet, - nem lesz sok szavam, 

A mikrofontól aztán elmegyek. 



Én most leadó-állomáson állok, 

Vannak, kik azt mondják: a posztomon: 

A nemzedékek őrváltása jő, 

Egy éjjel át kell adnom, jól tudom. 



Higyjétek el: nem szívesen megyek: 

A mikrofonnak mély varázsa van, 

Szédít a hit, hogy ez az én igém, 

Mely láthatatlan szikraként rohan. 



És mégis, mégis boldogan megyek. 

Szívemről legördül a szikla-vád, 

Hogy nem hallgattam elég áhítattal 

Más, nagyobb állomások dallamát. 



Hogy nagymerészen adni odaálltam; 

Mikor felvenni kellett volna még, 

Soká voltam leadó-állomás, 

Alig-alig felvevő-készülék. 



Én nem füleltem éber értelemmel 

Az élet orgonázó titkait, 

S mögöttük a legnagyobb Leadót, 

Kit minden állomás csak közvetít. 



Csak azt kívánom: az új arcú más, 

Ki helyembe a mikrofonhoz jő, 

Mielőtt szikra-szárnyon szava szállna, 

Lett légyen soká néma felvevő. 



A nemzedékek őrváltása jő... 

Én boldog alázattal elmegyek. 

A legfőbb Leadóra hangolom 

Megromlott felvevőmet: szívemet. 

