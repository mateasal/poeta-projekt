


Mióta élek, rajtam rabbilincs van. 

Az életfához kötött láncos eb: 

Én a végtelen, havas pusztaságba 

S az örök csillagokba kémlelek. 

Ködbe-kövült ős-rengeteg ölén 

Gyémánt-jégcsapos ezüst házeresz... 

Eb-testbe zárt lelkem, vigasztalódj, 

A szabadság valahol arra lesz. 



Néha álmomban arra loholok 

Szimatolva, a szabadság nyomán, - 

S megrészegülve égi szeretet, 

És égi szépség titkos illatán. 

Az életből egy-egy nyom kivezet, 

Egy darabig száguldok a nyomon, 

Aztán elvesztem, búsan visszatérek. 

S álmomban is tudom, hogy álmodom. 



Pedig mit konc, vagy csábítás gyanánt 

Kecsegtetőn olykor elémbe vet: 

Csak jobban gyűlölteti meg velem 

Gazdámat, a nyomorult életet. 



Táplálék, szórakozás, szerelem, 

Meddő munkám, meg nem talált helyem: 

Csak feszítik a végtelen felé 

Fa derekára hurkolt kötelem. 



A végtelen vizslája vágyom lenni. 

Megőrjít ez a házőrző-szerep. 

Azért nem kell már itten semmi, semmi, 

Ha nem szégyelném: habzanék a szám, 

S akit szeretek, megmarnám talán, 

Ha vigasztal: nyugodjam bele hát. 



Egyszer vagy elszakítom láncomat, 

Vagy kitépem gyökerestül a fát. 

