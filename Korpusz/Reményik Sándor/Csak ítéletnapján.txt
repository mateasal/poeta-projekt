


Misztikus, mohos óriások - 

Vezér lehetne köztük bármelyik - 

Köszöntöm őket kar-felemeléssel - 

De közülük egy sem vezérkedik. 

Nincs kit vezetni - és nincsen hova. 

Szent, szent, szent mozdulatlanság ez itt. 

Minden roham őrült és ostoba. 

Szétfutva messze, roppant gyökerek: 

Én is, majd hogy nem gyökeret verek. 

Ha szivárog itt-ott a gyanta-vér: 

Istennek tetsző illat-áldozat. 



Fenn a magasban roppant zöld karok 

Amerre elmegyek - csak áldanak. 

Minden roham vétkes és ostoba, 

Szent, szent a Mozdulatlanság Ura. 



Misztikus, mohos óriások. 

Főpapi erdő. Hogyha egyszer ez 

Megindul és rohamra orgonál: 

Egész biztos: Ítéletnapja lesz. 

