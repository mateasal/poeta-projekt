


Kicsi lányok: kicsi menyasszonyok 

Jöttek ma itt is, ott is szembe vélem, 

Fátylasan, koszorúsan, nagyosan, 

Tiszta fehérben. 

Csupa-csupa kicsi fehér menyasszony... 

Jártak az utcákon, a tereken, 

Fehér volt tőlük város és világ, - 

De valamennyi: vőlegénytelen. 

Vagy talán mégsem... mert a vőlegény 

Láthatatlanul köztük lebegett, 

Mint egy májusi mély lélekzetvétel, 

Mint egy pünkösd előtti lehelet. 

A templom előtt áhítattal álltak, 

S oly furcsa áhítattal néztem én: 

Bérmáló lánykák, első áldozók, 

Mennyi menyasszony, - s csak egy vőlegény. 

Ezen az egyen nem lehet vitázni, 

Ez az egy mindíg, mindenkire vár, 

A Tavasz ő, a Szentlélek maga, 

Örök ifjúság, mennyből jött sugár. 

Zenghet aztán Énekek éneke: 

Valódi nászok bíbor kardala, 

Ily üveg-hangon nem zeng semmi már, 

Mint ez a májusi litánia. 

És jöhet aztán a tündérkirályfi, 

Akkor sem lesztek ilyen boldogok, 

Fehér virágok, első áldozók, 

Vőlegénytelen kis menyasszonyok. 

