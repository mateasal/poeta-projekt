


Uram - mióta első este ez, 

Hogy a kezem nem tördelem, 

De összefonom áldott mozdulattal, 

S az ölembe leengedem? 

S úgy figyelem a másik mozdulást: 

A harang lengő lebbenését, 

Ahogyan hangra válni indul 

Szinte-szinte súlytalanul 

A kínzott érc-tömeg. 

Remeg, remeg. 

Ámde emberi hang végre-végre 

S meleg - meleg. 

Áhítatnak és szeretetnek, 

Biztonságnak és értelemnek, 

És reménységnek és hála-adásnak, 

Más szívből való szent felolvadásnak 

És minden jónak: enyésző kevés - 

De legalább már nem félreverés. 

Szörnyű, Uram, ez: mindíg félre, mellé, 

És összevissza mindíg - 

Harang-kötelem ördögök cibálják, 

De most egy angyal Angelusra csöndít. 

Az agyongyötört; kétségbeesett, 

Mindíg hamis-hangra kényszerített, 

Mindíg félre-rángatott érc-tömeg 

Külső és belső háborúkon át 

Ma megtanulja, megtalálja mégis 

Az estharangszó ősi dallamát. 

A hóolvadásos enyhe sötétbe 

Ma kicsendülök, kicsendülök végre 

Én, én, magam, magam, 

Figyelem lelkem lengő lebbenését, 

Ahogyan indul szinte súlytalan. 

Remeg, remeg - 

Ámde emberi hang végre-végre 

S meleg - meleg. 

Kevés, kevés, háromszor is kevés 

Minden jóra ez a kicsike hang - 

De legalább már nem félreverés. 

