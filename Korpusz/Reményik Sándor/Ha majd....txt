


Ha majd fűszál leszek, 

Mert az leszek, 

Igénytelen, egyetlen-egy fűszál, 

Egy a sok-sok közül, ahogyan most 

A hó alól kibukva sorba áll, - 

Ha majd fűszál leszek, 

Lesz -e emlékem régi életemről, 

A fájdalmasról, torzról, tévedettről? 



Ó, voltak itt is fűszál-perceim 

Igénytelenek, tiszták, szabadok, 

Az egész réttel együtt-zizzenők, 

Nem nagyzolók, és nem hitegetők, - 

Ó, néha itt is hajnal ragyogott. 



A hajnal harmatot is hullatott: 

Részvét esője csókolta fejem, 

És tündöklött az álom-kék magasság 

A lelkembe hullt harmatcseppeken. 

E ritka, drága fűszál-perceket, 

Amikor nyitva láttam az eget: 

Ezeket nem hagyom a sírverembe. 



Magammal viszem fűszál-életembe. 

