


Elhalkult, és elhalt az orgona... 

De új nesz kél most a templomfalakból. 

Nem halljátok? Itt körül a falakban 

Dobognak a beépített kövek. 

Külön dobban meg minden kicsi kő, 

És mégis, mégis egy ütemre vernek, 

Egy óriási templom-dobbanással. 

Isten, ha akarja, a köveket 

Dobogtatja meg a szívek helyett. 



Kő-nehéz szívvel, dallamtalanul, 

Lehajtott, fáradt fejjel figyelek. 

Szeretném, ha szívem megállana, 

S csak a százéves templom kövei 

Dobognának tovább... 



Dobognak... dobbanásuk lassan áthat, 

Felmelegíti dermedt véremet, 

Lassan megértem a beszédjüket: 

" Mi kövek voltunk, rossz, rideg kövek, 

Kemény kövek és haszontalanok, 

Nehezek, otrombák, formátlanok, 

Tehetetlenek, tompák, elesettek, 

Mozdíthatatlanok. 



Hevertünk hét országban szerteszéjjel, 

Utak mentén, száraz patakmederben, 

Omlásokban, elhagyott kőtörőkben. 

Vad éleinkbe ütközött a nap, 

Horzsoltuk az éjszaka bársonyát, 

Véresre törtük vándor lábait, 

Hevertünk külön-külön szerteszéjjel, 

Egymásról alig tudtunk valamit, 

És nem álmodtunk templomról soha. 

De jött egy ember, törékeny, beteg, 

A lelke égett, szíve dobogott, 

Az az ember templomról álmodott. 

Tudta, kövek hevernek szerteszéjjel 

Tehetetlenül, haszontalanul, 

Vadul, otrombán és formátlanul, - 

Elindult a köveket megkeresni. 

Omlásokban, elhagyott kőtörőkben, 

Utak mentén, száraz patakmederben, 

Barangolt hetedhétországon át, 

Hol éleinkbe ütközött a nap, 

Horzsoltuk az éjszaka bársonyát 

S véresre törtük az ő lábait. 

Az az ember keresett, s megtalált. 

És azt mondta nekünk: Ti templom lesztek. 



Falakká fogtok összeállani, 

És visszaveritek az Ige hangját, 

És visszazengitek az orgonát, - 

Az imádkozó nagy nyomorúságot 

S az áhítat szárnyaló énekét 

Szent nyugalommal veszitek körül. 

Halkan dobogni fogtok a falakban, 

Külön dobban meg minden kicsi kő, 

És mégis-mégis egy ütemre vertek, 

Egy óriási templom-dobbanással. 

Isten, ha akarja, a köveket 

Dobogtatja meg a szívek helyett. 

Így szólt hozzánk a templom-építő." 



Így beszélnek ma hozzánk a kövek. 

