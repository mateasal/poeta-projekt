


Pók szőtte szürke szálait az erdőn, 

Fonalait kelő nap aranyozta. 

Kisebb körök, nagyobb körök, 

Csodálatos körök... 

Körök közepén ült a pók maga. 

Mestere volt, királya volt, 

Istene volt a maga világának. 

S oly lenge-könnyű volt mégis a vára, 

Hozzá képest a tölgylevél hullása: 

Mintha tömör bronzlapok hullanának. 



És jöttem én: 

Az ürbe lökött kóbor üstökös 

Az őszi erdőn által. 

Szegény mester, szegény kicsi király, 

Ma találkozott velem: a halállal. 

Nem is rohanva, csak csendesen jöttem, 

Ősz és nyugalom sugárzott mögöttem. 

Ámde színektől mámoros szemem 

Az egész fényes erdőre tapadt. 

Széttéptem a lenge kis palotát 

Egy pillanat alatt. 



Én nem éreztem mást, mint arcomon 

Leheletkönnyű kellemetlenséget, 

A mikrokozmosz 

Talán egy naprendszerrel lett szegényebb. 

