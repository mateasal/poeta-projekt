


Három rózsabimbó 

Nyílik a szobámba - 

Pohár-vízbe nyílik. 

Hogyha szívem tisztább 

Illatuk lehatol, 

Lehatol a szívig. 

Három rózsabimbó - 

Azt sem tudom, honnan 

Került a szobámba. 

De mióta itt van 

- S régóta, hogy itt van - 

Mióta itt virít 

A vizes pohárba: 

Nincs tovább-fejlése, 

Nincsen változása. 

Nézem csudálkozva, 

Nézem reggel-este: 

Milyen harmat-tiszta 

Három rózsabimbó 

Megdicsőült teste. 

Ottkinn őrült nyár van, 

Nyara szenvedelmes, 

Gyilkos nap-verésnek, 

Gyujtó káprázatnak - 

Vagy ez káprázat itt: 

Három rózsabimbó 

Lengedező teste: 

Mint a most-hullt harmat. 

Mint a hajnal, melyre 

Álmodó-gyöngéden 

Ráhajlik az este: 

Naptalanul nyílik, 

Soha ki nem nyílik 

Három rózsabimbó 

Titokzatos teste. 

Három rózsabimbó - 

Nem tudom én mikép 

Került a szobámba - 

Remegő ujjakkal 

Dédelgetem őket 

S háromszor naponta 

Friss vizet csorgatok 

A vizes-pohárba. 

Egyszerű pohár-víz: 

Szent kehely lesz lassan. 

A titkos bimbóknak 

Titkos háromsága 

Benne hervadatlan. 

Tombolj csak őrült nyár, 

Tombolj, őrült élet: 

Nyara szenvedelmes, 

Gyilkos nap-verésnek, 

Gyujtó káprázatnak! 

Három rózsabimbó 

Megdicsőült teste 

Itt ring a pohárban 

Mint a tisztult lélek, 

Mint a most-hullt harmat. 

Nézem reggel-este 

Lélekzet-elfojtva, 

Napon át, éjjen át: 

Vajjon meddig tart még 

Ez a csendes, édes, 

Változatlan, földi 

Örökkévalóság??! 

