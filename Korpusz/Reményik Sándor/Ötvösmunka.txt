


Hozzám jő valaki 

És azt mondja nekem: 

" Ezt a versedet nagyon szeretem, 

Mert megtaláltam benne magamat, 

A hitemet, az igazságomat." - 

És rám szegezi ragyogó szemét. 



És jő a másik, aki elveti, 

Vagy megveti az előbbi hitét. 

De hozzám mégis, ő is így beszél: 

" Helyettem mondottad ki az igét." 



Néha gyűlölik egymást mérhetetlen ', 

De bennem együtt vannak mind a ketten, 

Tudatlan, akaratlan szeretetben. 



Mert én vagyok a foglalat, 

Mely minden arcról egybegyüjti 

Az ős testvér-vonásokat. 

És én vagyok az ötvözet, 

Amelyben tűz a vízzel összefér, 

S a híd vagyok, mely átvezet, 

S a sarkoktól a trópusokig ér. 



És én vagyok, ki az ellentmondások 

Minden dárdáit a szívembe mártom. 

Ott elnyugosznak mozdulatlanul. 

- A vérem árán, - egymással, egymáson. 



Ó elszakadt már sok reményem szála, 

De egy reményem szála nem szakad: 

Kibékíteni egy-egy költeményben 

Egy pillanatra a világokat. 

