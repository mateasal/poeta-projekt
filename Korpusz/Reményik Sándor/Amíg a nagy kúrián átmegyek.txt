


Ősz mosolyog a nagyudvar felett, 

Amelyen most gyakorta átmegyek, 

Ha nem is négyszer Isten egy napjába, 

Mint hajdanába. 

Az udvaron métázó gyerekek, 

Zsongító, édes lárma... 

Behúnyom a szemem... még meglehet, 

Valamiből szekundát fogok máma. 



Aztán mégsem az emelet emel... 

Elnyel a pince szája. 

A nyomdába megyek. 

Apokaliptikus vasszörnyeteg 

Bömböl ott lenn: a nagy rotációs, 

Ítéletes idők titánja, 

Vértelen harcunk negyvenkettese, 



Vele van beszédem, vele. 

Reá akarok bízni valamit, 

A lelkem titkait, 

És megfésülni őket utoljára, 

S megáldani, mint a mesék királya 

Búcsúzó fiait, 

És úgy bocsátni el a nagyvilágba. 



Ősz mosolyog a nagyudvar felett, 

S a hűvös, késő őszi nap sugára 

Megilletődve, elfogódva száll 

Egy kis diáklány aranyos hajára. 

Egy percre megszűnt minden földi átok, 

Az Inferno halkabban dübörög - 

Irígyelik a napfényt a diákok. 

