


Egymás mellett ma elmegyünk: hajók, 

A Te hajódon leng a büszke zászló 

S felvonom én is a rongyos lobogót. 



Győztes, Te futsz elől a büszke tornán 

Dagasztja vásznad hazajáró szél - 

Nekem száz rongyba tépve a vitorlám. 



Te élsz. Én már sok halállal meghaltam. 

Te zászlód mellé tűztél egy virágot - 

Nekem nincs. De hát - én így is akartam. 



Így kellett. Fáj mégis, hogy a hajók, lelkek, 

Akikhez kötött tiszta vonzalom - 

A kikötőkbe lassan szertemennek. 



A bóra jő, a fogam megvacog - 

Pár futó év s a messze, nyílt vizen, 

A tengeren egyedül maradok. 



Te tudod, merre mégy, Te nem állsz veszteg, 

Az én iránytűm jaj, átkozott szerszám, 

Bús ívbe leng, bomlottan körbereszket. 



Hadd nézzelek ma: tán utolszor látlak - 

Szerető, forró, könnyes irígységgel - 

Egy percig még - azután elbocsátlak. 



S egy pillantást még, könnytelent, keményet 

Hadd vessek rád, mert én, bár átkozom - 

Tartom a sorsommal a közösséget! 



Hogy is volt, hogy mi tudtunk együtt menni 

Egykor, soká, kar-karban önfeledten? 

Előtted minden - előttem a semmi. - 



Egymás mellett ma elmegyünk - hajók 

S hogy büszke zászlód fennen leng ma, nézd: 

Felvontam én is a rongyos lobogót. 

