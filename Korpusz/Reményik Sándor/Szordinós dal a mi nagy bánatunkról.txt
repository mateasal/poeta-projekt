


Az ajkunkra már alig-alig vesszük, 

S ha vesszük, halk és szordinós a szó. 

De telítette a mi életünket, 

Keserűn, mélyen, mint tengert a só. 



Átfut a hangulatunk szövetén, 

Sötét mintában még sötétebb szín, 

Vagy komor tűzű bíborcsillogás: 

Lement nap tüze lelkünk vizein. 



A hegedűink halk szólóiba 

Mint az orgona, tompán belebúg, 

Minden kis gond-ösvény feléje tart, 

Ó ország-útja, széles bánat-út! 



Mi lombhullató előtéri fák, 

Mi láthatón és nyilván szenvedünk, 

De ez a bánat ködbeveszett csúcs, 

Ez a mi láthatatlan hátterünk. 



És jó ez így. E toronymagas bánat 

Magához vonta fel minden bajunk, 

S mi ezer apró felhő-bánatunkkal 

Titáni vállára támaszkodunk. 

