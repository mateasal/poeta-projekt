


A klinikán a portás egyszerűn 

És sajnálkozva vonja meg a vállát: 

" Nincsen levél." - Ma megint nincs levél... 

S tán sose vártam még így levelet. 

Nem egyfelől, - de széttépett világom 

Minden parányi szögletéből várom 

Szorongásomra a feleletet, 

S hogy jó hír legyen: evangélium. 

Nincs két hete, hogy egyedül vagyok, 

De ez a két hét örökkévalóság, 

Miért, - az Isten tudja csak talán. 



Ha özönével hullanának rám 

A jó-hírt hozó testvér-levelek, 

Mint most a fákról záporzik a lomb: 

Talán, talán csak az nyugtatna meg. 



Mert éjjel furcsa vízió kísértett: 

Zarándok-lelkem botot ragadott, 

És koldus-bottal, koldus-tarisznyával 

Suhantam sok-sok kedves portán által, 

Mindenkinél jártam, kit szeretek. 

Fogadtak zordon gladiátor-arcok, 

Méla mosolyok, vagy kisírt szemek, 

És mindenfelé több bánatot leltem, 

Mint amiről sejtelmem lehetett. 

Mert mindenkinek több, nagyobb a gondja, 

Égőbb keresztje, semhogy azt kimondja, 

S én úgy akartam lenni akkor éjjel 

Mindenikük Cyrenei Simonja... 



Eszembe jutott a cserélt keresztek 

Legendája is, s eszembe jutott, 

Hogy mégis csak az enyém legnagyobb: 

Mert íme, kitárt karom reszket, reszket, 

S a kedves vállán mozdítni sem bírja, 

Nemhogy levenni róla a keresztet. 

S nincsen levél, - ma megint nincs levél. 

A levélhordó jön-megy a kapun, 

Tehetetlen, szorongatott szívemre 

A kórház-kerti fáknak magasából 

Hull csak az őszi evangélium. 

