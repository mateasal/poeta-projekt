


Klorofil - mondja a növénytudós: 

Levéli-zöld. 

Reménység - mondja a szomorú szív, 

S ha elviselt, 

Ismét magára ölt. 

Zöld, zöld. 

Te drága szín. 

Tündér-ruha - 

Szavakkal szeretnélek 

Most körülírni: 

Csuda. Csuda. 

Sajgó szemem 

Sem nap-aranyán, 

Sem mennyország-kékjén, 

Sem hó-fehérjén 

Meg nem pihen. 

Minden szín idegen neki. 



Csak te nem vagy, 

Te nem vagy idegen. 

Te drága szín, 

Már mi mindenem voltál 

Mi mindenem: 

Betegágyam fölött 

Virrasztó-lámpa voltál. 

Vad világ-fények elől 

Hűs szem-ellenzőm voltál. 

Költészetem körül 

Árnyékos erdő voltál. 

Erdélyi múzsám 

Erdő-haja voltál. 

Az ifjúságom, 

Az ifjúságom 

Zászlajának utolsó színe voltál! 

