


Emlékszem, épp tizenhat éve már, 

Hogy átléptem a nagy Élet-kapun. 

Áldással, békességgel elbocsátott 

A kolozsvári ős collegium. 

Emlékszem: épp tizenhat éve már. 

Künn a kertben zsongott az alkonyat 

S a levegőben reszketett a nyár, 

Hogy utolszor a katedrára léptél: 

Vizsgák után - búcsúztató tanár. 

Megilletődtünk, mert megilletődtél. 

Azután szépen, egyszerűn - beszéltél, 

Halálos-komolyan: 

Az életnek, s a magyar életnek, haj! 

Két kárhozatos, örök útja van. 

Az egyik lejtőn iramlik alá, 

S halál-futását mi sem köti meg. 

A másik mindíg kötve tartaná 

Egyenes úton is a kereket. 

Így szóltál akkor. És minden igédnek 

Summája volt e végső tanítás: 

" Aki ezt megérti, az nem lehet 

Sem Pató Pál, sem Hübele Balázs." 



Én Istenem, hol van már az a nyár, 

És az az alkonyat, 

Romok, sírok és lavinák alatt?! 

De én romok és lavinák alól 

Idáig hallom akkori szavad. 

Mi minden jött azóta! 

Először jött a megkötött kerék. 

Azután hajrá, jött a rohanás! 

És sírba hullott millió derék... 

Aztán: megint a megkötött kerék. 

Az elátkozott, társtalan magyar 

Legtöbb sebet mégis egymáson ejtett. 

És nem tanult - és nem felejtett. 



A tied volt a legrögösebb út. 

Mert rajtad nem fogott a magyar átok, 

Mert életedbe vitted tanításod: 

Azért hajszoltak, azért martak vérig 

A Hübele Balázsok s Pató Pálok, 

Te a kereket akkor kötötted meg, 

Amikor kötni kellett, 

S mikor lehetett: hagytad szabadjára. 

Így nő az ember belül óriást, - 

Így veszt el rangot, címet, befolyást, - 

És így marad magára... 



Magára? - Nem, magadra nem maradsz. 

E keserves, magános magyar út, 

E legrögösebb út 

Kálváriákon kanyarodik át. 

De ott állanak egy-egy állomásán 

A Martinuzzik, Széchenyik, Tiszák. 

Kiket a vak párt-düh nem állhatott, 

S való mivoltukban csak az idő, 

És a különbek lelke láthatott. 



Használni a nemzetnek - bármi áron, 

Munkát keresni és kötelességet, 

S a lényeget, - túl minden változáson. 

Ez az az út, 

A legrögösebb út. 

Te erre léptél, már azon a nyáron! 

Hol van már az a nyár 

És az az alkonyat 

Romok, sírok és lavinák alatt?! 

De én romok és lavinák alól 

Idáig hallom akkori szavad. 

