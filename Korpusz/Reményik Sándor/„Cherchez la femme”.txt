


Keressétek a nőt. 

Keressétek, igen, 

De ne csak ott, ahol eddigelé: 

Szerelmi lázban, apró intrikákban, 

S ne állítsátok minden rossz mögé, 

Eltévedt, kisiklott, korommáégett, 

Tört életek mögé. 

Mindez igaz. Ő ott van mindenütt. 

Kígyózó karját királyokra fonja 

S országperzselő láng csap ki szeméből, 

Ha nem tűzhely a gondja. 

Igaz: ő a nagyban a kicsinyesség 

S mégis méltó reá, 

Hogy a nagyban mint nagyot megkeressék. 

Keressétek tehát. 

De ne csak ott, ahol eddigelé. 

Ne nézzetek csak a tűzhely mögé. 

Ne is csupán sötét sikátorokba, 

Ne is csupán szürke hivatalokba, 

Hol társatok és ellenfeletek, 

S kiragadja - nem önnön hibájából - 

Kezetekből a napi kenyeret. 

Keressétek tovább... 

Mert ott van ő a vágyban és a vérben, 

De minden magasban és minden mélyben, 

Kőcsipkét ver a kora gótikában, 

Szárnyal a Beethoveni muzsikában 

És gyökeret ver minden költeményben. 



A költeményben... 

Hiszitek -e ti, 

Hogy a versnek is vannak szülei? 

Mint a gyermeknek apja-anyja van. 

Csak itt, e különös tündérvilágban 

A természet rendje fordítva van. 

Itt az ihlető asszony az apa, 

Ki elhullat egy kis virágmagot 

S az megfogan... 

A költő aztán világra szüli 

A gyermeket. 

Ti ott, künn, a rendes embervilágban 

Ugye az apát is tisztelitek? 

Gyermekét nevéről nevezitek. 

Látjátok, e furcsa tündérvilágban 

A nőnek ismeretlen a neve. 

Az alkotónak és az alkotásnak 

Ő láthatatlan, szerény háttere. 

Ó, sokszor fájt e visszásság nekem: 

A virágmag-hintő drága kezet 

Hogy mindeneknek fel nem fedhetem, 

S hogy versemet Isten után 

Kinek köszönhetem. 

Tiszteljétek tehát, 

Az "alkotó" nagy Inspirátorát, 

A virágpor-hintő titkos kezet, 

Aki vezet 

Új világokon át. 

S keressétek a nőt 

A magasságban és a mélyben, 

Árnyékban, zivatarban, napsütésben 

És minden költeményben 

Tovább... 

