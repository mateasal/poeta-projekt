


Tizennyolc esztendőnek távolából 

Jött a leveled, 

Mint gyermekkorom halk ezüstkacaja, 

Úgy cseng a neved: 

Jolán... 

Az elillanó évek csolnakán 

Lelkem mi mindent ringatott azóta, 

Mennyi álom és mennyi nóta 

Kelt és halt el a parttalan vizen, 

Tizennyolc esztendő hiszen 

Ugyebár a mi araszos, 

Dalos, jajos és panaszos 

Életünkben egy örökkévalóság?! 



Mint bedőlt tárnából az ottfelejtett mécs, 

Most úgy dereng fel 

Szelíd-halványan az emlékezés. 

A neved, 

Mintha idézett volna szellemet: 

A rég-voltak körültem tábort járnak, 

Gyűlnek, kopognak, lengenek az árnyak, 

A mélyből zeng sok régi-régi hang, 

Megannyi elsüllyedt harang, 

S azt zengi mind, 

Amire a Te leveled is int: 

Hogy "mindnyájunkon betelik a Sors." 



Tizennyolc ismeretlen éven át 

Szó világít -e, gondolat vezet? 

Tizennyolc ismeretlen éven át 

Foghatunk -e mi ketten kezet? 

Tizennyolc ismeretlen éven át 

Napfényből, holdsugárból van -e híd? 

Azt írod Jolán, 

Tizennyolc év után 

Meséljek Néked rólunk valamit. 



Mesélek hát... Máskép volt hajdanán, 

Csendes szóval mikor a mesét nékünk 

Novemberi vasárnap délután 

Te mondtad: a mi "nagyobbik testvérünk ". 

- Mesélem hát, hogy porbaomlott rég 

A nagyapámék öreg háza, 

De még a Hója-erdőben a szél 

A nyögő fákat épúgy rázza, 

Mesélem: áll még Dónát, a kőember 



A hegytetőn épúgy, mint hajdanán, 

De egy sziluett hiányzik alóla: 

A bölcs öreg, szegény jó nagyapám. 

Most újra zöld a vadszőlős veranda: 

Forró nyarakon hűs enyhet adó, 

Az asztal is még régi tán, de rajt' 

Gyümölcsöt már nem főz be nagyanyó. 

Tőlűnk ment el a mult, vagy mi a multtól, 

Elváltozott, vagy régi még a Hója? 

Én nem tudom. A tornyos villa áll, 

De rég üres, de rég nincs már lakója. 

Ki lakta hajdan: mind világgá ment, 

Sok már csak sírhalom: virágot termő, 

Rájok én most gyakorta gondolok 

Borongva; már egész kis fejfa-erdő. 



Most "át" gyere: - Ez itt a hintahely, 

Ez itt a hinta cölöpfája; 

A régi még. De ritkán ül bele 

Jókedv, amely az égig szállna. 

Most nézz föl. Fényes egy kis-ablak, 

Némán hajol a zongorára 

Egy karcsú lány... Beethoven szenvedélye 

Kizúg a holdezüstös tájra. 

Ez - "Sárika, a bájos csöppség." 



Tovább meséljem? Meséljek még, megint? 

Mondjam, hogy lassan megőszültenek 

Munkában, gondban édes szüleink? 



És arról, ki e bús sorokat rója, - 

Mit tett - hogy élt - hogy számoljak be Néked? 

Talán-talán jobb: ne beszéljünk róla. 



Így tűnnek-mennek lásd, tovább az évek, 

Jolán - 

Egy illanó nyár aranycsolnakán - 

Meséltem Néked. 

