


A dalaimat aki látta, 

Soha ne lásson engemet, 

Ki szállt velem a magasságba, 

Ne fogja meg a kezemet. 

Ki mérhetetlen messze tőlem 

Forgatja könyvem lapjait, 

Ne lásson lakom rejtekébe, 

Ne kérdezze: hogy élek itt! 



Kinek lelke-testvére lettem, 

Szívében élő hatalom, 

Ne nézze szemem tompa fényét, 

S a torz-mosolyt az ajkamon. 

Kinek valóját összeráztam, 

Mint szélvész, megremegtetőn, 

Ne tudja: gyönge vagyok, gyáva, 

S akarni, élni nincs erőm! 



Mert rongy vagyok, mit szél hasít el, 

Sárpalota, mely összedől: 

Magamnak, simogatást, jó szót 

Nem kérek - várok, senkitől. 

A dalaimat - becézzétek, 

S oh ne tekintsetek reám, 

A jobbik énem tiszta lángja 

Ott ég mindenki asztalán. 

