


A Mester épít, kristályt kristályra rak, 

Az Ész áttetsző alabástromát 

Nem színezi, nem árnyalja salak. 

Az alap gránit, tömör és szilárd, 

Természetadta, biztos, ősi kő, 

Rajta ível árkád árkád után, 

S fölibük tornyosul majd a tető. 



A Mester épít, kristályt kristályra rak. 

Irígység, önzés, bosszúvágy, harag 

A számítását nem keresztezi. 

Nem csalnak a gigászi méretek. 

A gondolat királyi termei 

Visszhangozzák a szót: nem tévedek. 



A Mester épít - és nem álmodik. 

Itt nincs egy célon túlmenő "talán ", 

Itt nincs egy célon innen maradt "hátha ", 

Itt minden csupa egyensúly, s arány. 



A munka halad, egyre feljebb hág, 

Ami még hátra van, talán kevés, 

Behálózva a megértett világ, 

S leszűrve minden földi szenvedés. 



És akkor jő egy váratlan lökés. 

A büszke homlokzat végighasad. 

Valahol lenn, megnyílt egy mély pokol, 

Valahol lenn, mélyen az Ész alatt. 

És a repedés tágul, egyre tágul, 

A meghasonlott lélek látja ezt, 

Látja - és tompán önmagába bámul. 



S nincs gyöngéd kéz, mely nyúlna most felé, 

S törölné verejtékes homlokát, 

Mikor recsegve minden összedűl, 

Nincs váll, hol megtámaszthatná magát, 

Nincs nyugvópont, nincs kívül, nincs belül, 

A végzet mindent, mindent letarol. 



Akkor eszébe jut: 

Van még egy sírhant, messze valahol. 

