


Hogy ez még nem jutott eszembe: 

Hogy a Göncölszekér hét csillagát 

A hét vezér nevén nevezzem el: 

Álmos, Előd, Ond - jaj, olyan rég volt, 

Nem is tudom tovább. 

Tudják -e még a mai gyermekek, 

Hogyan vezették népüket 

Az ős-hazából Etelközön át, 

Tovább, tovább ?... 

Hogy ez még nem jutott eszembe: 

Hogy a Göncölszekér hét csillagát 

Róluk nevezzem el! 

Be szép volna, ha csillagokká lennénk 

Mindannyian, 

S követnénk őket tüskön-bokron át 

A csillagbokros égi réteken 

Keresni új hazát... 

