


Bolyongok kertünk fái közt, 

Sötét van, mély sötét, 

Csillagok ezerét 

Ringatja csak a roppant, messzi bolt, 

A szeptemberi éj 

Kirakta minden diadémját. 



Ó, bírhatatlan, fényes, tiszta kincs, 

Amelyre nem lehet 

Tenni véres kezet 

S rá szenvedéllyel vágyni, 

Csak nézni és imádni! 

Mily csend! 

Csak gyönge szellő támad, 

Ingatni egy-egy ágat. 



Bolyongok kertünk fái közt, 

Sötét van, mély sötét, 

Csillagok ezerét 

Ringatja csak a roppant, messzi bolt, 

Most rámhajolt 

Egy almafának ága, 

Mintha megáldna. 



A fák közt megrekedt a mély homály 

S egy kurta pillanatra 

Mintha belém nyilalna: 

Hátha valaki orgyilokkal áll 

A lomb között 

És les, 

Engem gyanútlant, halálra keres! 



De nincs szívemben félelem. 

Miért 

Rettegni úgy e balga életért? 

A gyilkos ha kitoppanna elém, 

Megfognám szép nyugodtan a kezén, 

És szólnék: nézd, mi kéj, 

A szeptemberi éj 

Kirakta minden diadémját! 



És mondanám neki 

Hogy énrám tőrét hiába feni 

S mutatnám neki, 

Hogy ragyognak a néma csillagok! 

S hogy én a csillagok 

Vérrokona vagyok 

S hatalma nincsen rajtam a halálnak, 

Mert megbékéltem 

A Mindenséggel, 

És fenn az égen fények, 

Vagy lenn a sírban férgek: 

Énrám mindenütt csak rokonok várnak. 



Szívemben nem a félelem, 

A Csendnek óceánja van, 

Mint alvajáró, úgy megyek, 

Oly balgán és oly biztosan. 

Nem érzek semmi vágyat, 

Símogatom a fákat 

És elbolyongnék köztük hajnalig, 

Ők felfognák a nekem szánt csapást, 

Ők felfognák, 

E kemény törzsű öreg rokon-fák, 

Hajdanán 

Szelíd kézzel ültetette ide őket 

A nagyapám 

S a sírból idáig ér a keze. 



Ezek a fák 

Épp olyan régi rokonok, 

Akár a csillagok 

S a sír virágai. 



Bolyongok kertünk fái közt, 

Sötét van, mély sötét, 

Csillagok ezerét 

Ringatja csak a roppant messzi bolt. 

