


Tegnap este az erkélyablakon 

Át néztem: be különös a torony. 



Szent Mihály templomának a tornya 

Olyan csodás volt, olyan új-forma. 



És mégse láttam még ily ismerősnek, 

Ily közelinek, ilyen mese-hősnek. 



Sohase láttam így keretbe vágva, 

A városból, a világból kivágva. 



Ily nyugalmasan, szépen egyedül, 

Mindenen túl, és mindenen felül. 



Sötét vállát a holdfény meg nem ülte, 

Szánkázott rajta, lebegett körülte. 



Ő nőtt, csak nőtt a derengésen által, 

Húzta, húzta a lelkemet magával. 



S ahogy nőttem, úgy keményedtem én, 

Szédült a hold lelkem orom-kövén. 



Kőcsipkéimnek komor erdejében, 

Elaludtak a vágy-galambok mélyen. 



És a fájdalom vércsevisongása: 

Csak egy-egy csúcsív égbenyilalása. 



S az egész bűvös, zord-erejű látás: 

Egy kővé harsant diadalkiáltás. 



Végül ott álltam én, keretbe vágva, 

A városból, a világból kivágva. 



Nyugalmasan, gyönyörűn, egyedül, 

Mindenen túl és mindenen felül. 



Amíg újra emberré nem omoltam. - 

A tornyot nézve, én is torony voltam. 

