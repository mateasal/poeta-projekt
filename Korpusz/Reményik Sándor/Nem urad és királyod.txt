


Kicsi leány, hidd el nekem: 

Nincs olyan férfi, 

Aki egy lány tökéletes 

Szerelmi szent-áldozását megéri. 

S ha volna is: hogy követelheti, 

Hogy megtagadd magad? 

Te Lélek vagy: kiolthatatlan Fény, 

Megsemmisíthetetlen külön-lény, 

Isten-gondolta külön-gondolat. 

S kötötten is szabad. 

Szabad. 



" Semmiért Egészen "?? 

Istenkísértő őrült akarat 

Képzelhet csak el így, rabnőjeképpen. 

S hiába úgyis: 

Nem lehet egészen. 

Megíratott, hogy: "Az egyén szabad 

Érvényre hozni mind, mi benne van, 

Csak egy parancs kötvén le: szeretet." 

De szeretni csak szabadon lehet. 

Egyenlő méltósággal. 

Külön világ, szemben külön világgal. 

Az eggyéolvadásuk: csoda, ünnep. 

De nincs embernek emberen hatalma. 

És semmi sincsen, amit követelhet. 

Azért, ha jönne modern Farao, 

Ki lelked vágyik leigázni, 

Az Isten képét benned megalázni 

S gúlához követ hordani marasztal: 

Pattanj vissza acélos daccal! 



Kicsi leány, akárki lesz a párod: 

Te önmagad vagy, és ő önmaga. 

Együtt: Isten két iker-csillaga. 



Kicsi leány, akárki lesz a párod: 

Szegény, szánandó embertársad ő, 

Nem urad és királyod. 

