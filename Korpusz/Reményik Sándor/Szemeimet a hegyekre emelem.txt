


" Szemeimet a hegyekre emelem. 

Onnan jön segítségem." 

- Zsongott bennem a zsoltár ritmusa, 

De eltemetett, bús szerelemképen. 

Tompán, fojtottan, mint búvó patak. 

Nem mertem szemeimet fölemelni. 

Láttam a boldog vetélytársakat, 

A tetők víg, szerencsés szeretőit. 

S maradtam otthon, roskadtan, magamba, 

Mint kit egy hangos szívverés is rémít. 

S most még egyszer mégis csoda esett: 

Jöttem, láttam, győztem a hegyeket, 

S a csúcsokat csókoló napsugár 

Nem vakította meg 

A hegyekre fölemelt szememet. 



Négy ragyogó, verőfényes, igaz nap. 

Négy naptárból kiszakított aranylap. 

Négy örökkévalóságba iktatott, 

Kibeszélhetetlen, boldog, mély titok. 



Ezek a szürke, hallgatag kőszálak 

Papok, s nem prédikálnak, 

Próféták, de senkit nem feddenek, 

Se vétkes királyt, se vak népeket. 

Csak állnak s várnak 

Mindenkit, aki fáradt, 

Mindenkit, aki megterheltetett. 

Időtlen idők óta 

Itt állnak s várnak: 

Örökös szürke vőlegényei 

A Csendnek, a Havas menyasszonyának 

Hallgatnak, várnak. 

Jó, komoly barátok. 

Sok balgatag kérdésre nem felelnek. 

Nem avatkoznak a mi életünkbe. 

De ha hozzájok megyünk: fölemelnek. 



Szikla. Döbbentőn tornyosodik föl. 

Csak tekintetem kúszik föl reá 

Függőleges falon. 

És visszahull. 

Alul 

Szeszélyes rajz cifrázza a követ. 

Runák, rovások, hieroglifek: 

Kő-evangelium. 

A föld történetéből 

Egy ősi, titokzatos fejezet. 

Felírva találjátok ezeket 

A Nagykőhavason. 

Írták az áradó és apadó 

S lassan visszavonuló tengerek 

Anno egyben, 

Ama első napon. 

Az Embernek előtte. 

Mikor csak Isten volt és a hegyek. 



Pásztorgyerek. A szava idegen. 

A szeme mosolyog. 

Nincs benne gyűlölet, sem félelem. 

Tetszik nekem. 

Szentgyörgynapjától Szentmihálynapig 

Itt terelgeti nyáját csendesen. 

Emberrel itt alig találkozik. 

A gondja csak a máé 

S nem veti árnyékát a holnapig. 

Kenyere málé, túró, vadgyümölcs. 

Igénytelen és bölcs. 

Százesztendős imakönyvben lapozgat, 

A "Szív tükré " -ben. 

Húsz lejért vette. 

Tudja, hogy őt is Isten teremtette. 

S nem tudja, hogy az urak mit forralnak 

Párisban, Bukarestben, Budapesten. 

Tilinkóz egy sort. Hallgat azután. 

Mosolyog, méláz, ül a szikla fokán. 

S az együgyűek mennyországa nyílik 

Szívében kéken, mint az encián. 



A medve jött. A rémület riadt. 

A legelőkre nem volt vissza-út. 

Vad szirtfalba hajlott a lanka le. 

Szökellt a vezér kos őrült irammal, 

Szelíd szemére vér-fátyol borult, 

Az otthonos táj irtó idegen lett. 

Táncoltak körös-körül a hegyek. 

S vérködös szemmel ugrottak utána 

Háromszázan: aranygyapjas sereg. 

Gyönge testekből hörgő piramid: 

Szirt tövén véget ért a vad menet. 



A Nagykőhavason 

Egy kicsi kőhalom. 



Ez emberkézre vall 

Simára csiszolt oldalaival. 



S mért, mért nem: ez még áll. 

Határkő. Elment tőle a határ. 



S tulajdonkép minek 

Ezen akadni meg? 



Megakadnak a vándorfellegek? 

Ledülnek töprengeni a szelek? 



Mi lehet, mi e magasban is fáj? 

Innen s túl egy az ég és egy a táj. 



Innen s túl egyformán szegényesen 

Gyalogfenyő és boróka terem. 



A Nagykőhavason 

Egy kicsi kőhalom. 



Egy kicsi kőhalom. 

Egy kicsi sírhalom. 



Alatta mégis egy világ pihen. 

Láttam, ahogy valaki ráborult 

És sírt keservesen. 



Ahogy a hegyek nőnek, 

Úgy törpülnek a fák. 

Nagy szálfa-gőgöt nem tűr 

A magasság. 



A törpefenyő fája 

Alázat fája itt. 

Nem hívja ki öntelten, 

Mindíg viharközelben - 

A menny villámait. 



Hanem azért próbáld 

Tövestül tépni ki: 

Beleszakadsz, de ő 

Magát nem engedi. 



Indája szikla-szívós, 

Acél a gyökere - 

Rácsap, de belecsorbul 

A Bucsecs kard-szele. 



A rádühödt szelekkel 

Dühödten birkózik, 

Vad oromtalajába 

Vadul kapaszkodik. 



A földre fekszik néha, 

Mint tanult birkózó, 

Vélnéd: vég-kimerült, - 

S ím: talpra-pattanó. 



Nagy, büszke rokonságból 

Kis mostoha-kölyök: 

Legárvább, legkeményebb, 

Ki ide felszökött. 



Törnek a szálfák lennebb, 

Roppan ezer derék. 

De él itt fenn e hajló, 

Magát mindenkép tartó, 

Megpróbált nemzedék. 



Menedékház a Nagykőhavason. 

Ezernyolcszáz méter tenger felett. 

Emberfeletti csend. 

Az ablak nyitva van. 



Az ablakon beúsznak 

Méltóságosan, kézzelfoghatón, 

Kisértetiesen a fellegek. 

A völgyben éltem le az életem, 

De mindíg-mindíg felleg-űző lázban. 

A mélységből kapkodtam fel utánok. 

Most ők nyúlnak utánam. 



Leszállt az éj. Eltűnt a Cenk. 

Magába, magasan 

Fent, fent, 

Mindíg rokontalan: 

A Cenk lámpája leng. 

Gyökértelenül, szinte csillagképen, 

Inkább a semmiben, semmint az égben. 

Eltűnt a Cenk. 

Fent, fent 

A cenki lámpa leng. 



Minden lenti láng idegen neki, 

S a csillagok csak fél-testvérei, 

Szánják és szeretik, 

És mégsem tehetik, 

Hogy végleg otthon érezze magát. 

S lent otthontalan város és világ. 

Fent, a szeplőtlen csillagkoszorúban 

A cenki lámpa szégyelli magát. 



Se föld, se menny, 

Se lenn, se fenn, 

Testvérek közt is fájón idegen, 

Erdélyi éjben együtt csak velem: 

A Cenk lámpája leng reménytelen. 



Zord magaslat: a Fellegvár ez itt. 

Erőszak rakta s tartja falait. 



Ember-önkény és változó uralmak 

Láncot csörgetnek és rabot tartanak. 



Szurony, szörnyű rend, vessző, fegyelem 

Itt sötét börtön-flóraként terem. 



Rém-madárként egy emlék suhan át: 

Nyögnek a befalazott katonák... 



Ezerhatszáz... olvasom egy falon - - 

A doh s a penész ma is hatalom. 



S mily nagy erősség ez itt, nézve lentről, 

S mily vakondtúrás fentről, a hegyekről. 



Bucsecs, Csukás, Királykő, Kőhavas: 

E fellegvár alattuk mily avas. 



A Nagykőhavason mentem én átal 

És találkoztam fent a Szabadsággal. 



Ment nagy léptekkel: világ számüzötte, 

Fenyőszag tömjénezett körülötte. 



Kalapján virított a sziklarózsa, 

Vissza se nézett a völgybe alóla. 



Vándorbotjával verte a követ, 

Minden ütése villámot vetett. 



A hátizsákja telve ezerjóval, 

Ezerjóval, embernek nem-valóval. 



Fütyölt. Visszhangjaként víg füttyszavának 

Túlvilági viharok orgonáltak. 



A déli nap, ahogy zenitre hágott 

Nézte az elszabadult Szabadságot. 



Ment nagy léptekkel, bottal, tarisznyával, 

Szemére vont virágos kalapjával. 



Ment völgyből fel, világból kifele: 

Ki-ki lássa, mire megy nélküle. 



Ment, az embertől egyre távolodva, 

Ment csúcsról-csúcsra, csillagtávolokba. 



Kincse túldrága volt méltatlanoknak: 

Vitte ajándékul az angyaloknak. 



A sziklarózsa régen elvirult. 

Amit most hoztam: csak a levele. 

Kicsi, fénytelen, fakózöld levél. 

Nincs egyebem. 

Érjétek be vele. 

