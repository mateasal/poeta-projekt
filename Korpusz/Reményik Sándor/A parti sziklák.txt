


A költő szólna - és így kezdené: 

Vas-túskók ezek, ős-gátak ezek, 

Ők s a tenger méltó ellenfelek. 



De én láttam e sziklák sebeit, 

A sötét sebeket, 

A fantasztikus repedéseket. 

S hallottam a víz-vájta kavernákban 

Lentről feldübörögni 

A lassan mégis győztes elemet. 



S tudtam: az idő csak neki segít, 

Őt pártfogolja csak. 

A parti sziklák szertemállanak. 



És nem lesz ebben semmi nagy dolog. 

A szikla vére: egy kevés homok 

Naponta elpereg. 

Csak morzsák hullnak, nem kolosszusok. 



Nem loccsan égig a tenger vize 

És elmarad a tragikus bukás. 

Anonymus se lesz, ki feljegyezze, 

Ha véget ért a felmorzsoltatás. 

