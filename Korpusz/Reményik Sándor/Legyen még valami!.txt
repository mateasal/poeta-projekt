


Oly édes, gazdag volt a nap, 

Mint a málna s a méz 

S bár régesrégen nyugta jött, 

A nyughatatlan kis csapat 

Pihenni mégse kész. 

Állunk az erdészház előtt, 

Kicsit tanácstalan, 

Le kellene feküdni már: 

Csak ez, mi hátra van. 

Csak ez... Ámde szívünk szorul: 

Mért ment le ez a nap? 

Mikor jön vissza ez a nyár? 

Oszlik az így összeszokott 

Kicsiny testvér-csapat? 

Körös-körül nő a homály, 

A fenyves feketül - 

Erőltetett a hangulat, 

A csend ránknehezül. 

S ekkor hirtelen kiszakad, 

Hogy messze hallani, 

Egy lány szívéből a sikoltás: 

" Legyen még valami !" 



Tudom, nem így volt, édes lányok, 

Vagy mondjuk: nem így ép. 

De engem már rég ez kísérget, 

E kísértetibb kép. 

Nevettünk akkor jólesőn 

A furcsa mondaton, 

S hogy nem tudtunk betelni semmikép 

A lélekmézzel ama szép napon. 

De most, de most, hogy feketül 

Minden körös-körül, 

S a csend lassan panasztalan 

Szívemre nehezül, 

S úgy érzem, nincsen hátra más: 

Le kell feküdni már, 

Elemlámpás fénykört nem ír, 

Nem száll jánosbogár: - - 

Szeretném, ha szívemből kiszakadna 

Egy sikoltás, mit messze hallani: 

Irgalmas Isten, napnyugta után is: 

Legyen még valami! 

