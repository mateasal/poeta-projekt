


Testvér, testvérem: ez a legszebb szó a világon. 

Ha jól nem tudtam volna régesrég, 

Most megtanulhattam a betegágyon. 



Testvér, testvérem: 

Ez a legszebb szó a világon. 

Ahogy kitágul ősi jelentése 

És túlnő lassan véren és családon - 

De visszatér mint gazdag bujdosó, 

Lélekkel hintve meg 

S szentelve meg, mi vérszerint való. 



Testvér, testvérem: 

Ez a legszebb szó a világon. 

Mikor így szólhatok valakihez, 

S nem a lapos, hűvös szóval: barátom - 

Az nekem békességem s boldogságom. 



Testvér, testvérem: 

Ez a legszebb szó a világon. 

Harmat a réten, 

Illat a virágon, 

Barackvirágszín sejtelem a tájon, 

Hogy fakad még rügy minden száraz ágon. 



Testvériség: 

Nincs szebb szó a világon. 

A szabadság s az egyenlőség álma 

Elbukott sodró időn, ezer gáton, 

A bebizonyult Lehetetlenségen 

S a vérrel mocskolt, őrült akaráson. 

A forradalom örökségeképen 

A Háromságból lobogó fehéren 

Egyedül a testvériség maradt, 

Omló világok romjai alatt. 



Testvériség: 

Nincs szebb szó a világon. 

S én hinni, hinni vágyom. 

Én minden széllel szemben hinni vágyom: 

Ez az egy álom nem csalóka álom. 

Rend-társ, polgártárs, elvtárs, honfitárs: 

Eltűnnek egyszer mind e szólamok 

És elvesznek a mélyben. 

Parttalan semmiségben. 

S egy szó zeng majd csak a világ fölött, 

Örök Üdvözlégyképen: 

Testvér, testvérem. - 

