


A bölcsőjéhez invitáltatok. 

Eljöttem, vezetett a csillaga, 

De én se bölcs, se király nem vagyok. 

Se aranyom, s myrrhám, se tömjénem, 

Se hangom már, hogy fennszóval dícsérjem, 

A lábam véres, üres a kezem, 

Sosem élt életemet keresem, 

Nyomomban rabföld sóhajtása rezdül, 

Nyögő erdőkön loholtam keresztül, 

Lelkemben Erdély avarja zizeg, 

Én ott nem bölcsőt, de sírt őrizek. 



A bölcsőjéhez invitáltatok, 

A sírja tájékáról jöttem én, 

Sírtól bölcsőig be hosszú az út, 

Én elfáradtam már az elején. 

Mit adjak nektek? Mit adjak Neki? 

Mögöttem még az erdő rémei, 

Nem csalogány szól, - csak bagoly huhog... 

A bölcső előtt most leborulok. 

Bár bölcső-jelkép szokatlan nekem, 

Temetők vándorának: idegen. 



A bölcsőjéhez invitáltatok. 

Engedjétek, hadd nézzek bele hát, 

Hadd lássam benne beteg szemmel is 

A magyar tavaszt, a csuda-csírát, 

Az égigcsapó hármas csuda-lángot: 

Ifjúságot, szerelmet, szabadságot. 

Hadd merengjek a bölcsője felett, 

S nézzem benne nagy ellen-képemet. 



Az ifjúság? Én öregen születtem, 

Erdélyben ősz volt, - őszült a világ, 

A nagy lombhullás poétája lettem. 



A szerelem? Az övé roppant rózsa, 

Az enyém kicsi, dérütötte bimbó: 

Lehullt, mielőtt kinyílhatott volna. 



S a szabadság? Ő letört minden gátat, 

Gátszakadásként jött rá a halál. 

Én: mint a "lassan fogyó gyertyaszál ". 



A bölcsőjéhez invitáltatok. 

Ti őrizzétek a bölcsőt tovább. 

Én visszamegyek, és tüzet viszek, 

Lopott tüzet a Királyhágón át. 



A bölcsőjéből loptam a tüzet, 

De nekem ez a tűz csak arra kell, 

Hogy húnyó fáklyám rajta gyujtsam fel, 

És ott, a sírja felett égjek el. 

