


Voltaképen barbár hódítás volt. 

Vagy szelíd erőszak legjobb esetben. 

Vagy még inkább: meddő tusakodás, 

Amit a természeten elkövettem -, 

Hogy embert, fűt, fát, folyót, felleget, 

Hajnalt, alkonyt versbe kényszerítettem 

Prokrustes-ágy e szomorú nász ágya: 

Nem fér el benne s fölkél józanul, 

Hajadonfővel, a legyűrt világ. 

Egy harsány, éles, büszke rigófüttyben 

Hallom hajnaltájt lekottázhatatlan 

Dallamát. 



Nem, nem születtem hódítónak. 

S ahogy őszülnek mindinkább az évek: 

Én, ki a dalra tettem sorsomat, 

Érzem: az Élet nagyobb, mint az Ének. 



Lehetnék most keserű is nagyon. 

Sorsomat föl mégsem panaszolom: 

Hogy az Életbe vissza nincsen út 

S hogy az Ének is hűtlen és hazug. 

Nem, nem az Élet, és nem is az Ének, 

Én, én vagyok egyedül a hibás - 

És az, hogy lassan őszülnek az évek. 



S ha ráeszmélek: minden hódítás csúf, 

És minden násznak egy kis szennye van - 

S csak, amihez én ujjal se nyúltam: 

Az hófehér, s az színarany. 

Oly szép minden önnön körén belül, 

Míg az én mohó, sötét, salakos, 

Békétlen lelkemmel nem egyesül. 

Oly szép az erdő önmagában, 

Hajnalában és alkonyában, 

Oly szép az erdő tündér-egyedül - 

Amíg a versembe nem kényszerül. 



Nem, nem születtem hódítónak. 

És ahogy lassan őszülnek az évek, 

Úrrá lesz rajtam valami szomorkás, 

Mégis derült és sugaras lemondás. 

A hozzámhajló Hangulatnak is 

Mind gyakrabban mondom: Béke veled. 

Menj ahhoz, ki hitvesévé tehet. 



S ahogy mindinkább őszülnek az évek, 

Mondom az egész gyönyörű világnak: 

Énekem bűvköréből elbocsátlak. 

Mondom: te Rózsa, szirom-milliódból 

Nekem már szelencényi rózsabalzsam, 

Szűrt égi illat sem kell, rózsa-pára - 

Szent Margitom ravatalára. 



Ember, fű, fa, felleg, folyó - 

Hajnalok, alkonyok, 

Kiket le nem bírhatott énekem: 

Maradjatok hát hódítatlanok! 

És te világ szűz légy és győzhetetlen - - 



Ne érintsenek még az álmaim sem. 

