


Fajomnak, az emberfajtának 

Árulója: a Hegy pártján vagyok. 

Akarom, hogy az utolsó orom 

Szűz jegét ne tapodja lábatok. 

Maradjon egy csúcs a világ felett 

Érintetlen, mint holdbeli hegyek. 



Fajomnak, az emberfajtának 

Árulója - bár szánom azokat, 

Akik tetemeikkel töltik be 

A vért szomjazó szakadékokat: 

Kívánom, bár az ember hősnél hősebb - 

A Hegy maradjon mindíg az erősebb. 



Maradjon egy csúcs a világ felett, 

Ahova úgy szállhat a gondolat, 

Hogy ottan ember nem járt még soha, 

És oda nem vitt szemetet, sarat, 

Ember felett álljon ez az orom, 

Örök-jégből világító-torony. 



Ezen az ormon ne lobogjon zászló, 

Ne lobogjon se brit, se gall, se más. 

Mint a csillagok, közömbös legyen, 

Semleges legyen, mint egy látomás. 

Legyen mindenkié és senkié - 

Útjelző kő az Úristen felé. 

