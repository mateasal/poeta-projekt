


Lefojtott álmok, lenyűgözött vágyak, 

Zöldből szürkébe halványult remény, 

Kiábrándulás, te keserű füst: 

Oltárok romján imbolyogva szálló, 

Gyász, mely hamuban tépi önmagát, 

Gyengeség, melyre egy világ zuhant, 

Törpék mi mind, akiknek óriások álmát 

Álmodni adta Isten: 

Jertek ma velem. 

Jertek, kapaszkodjunk az óriásba! 



Ki hát az óriás? 

Az, kinek homlokán 

Ijesztőn tündököl a büszke bélyeg: 

Ha kell: egy világ ellen, egyedűl. 

Egyedül. Hallottátok ezt a szót? 

Úgy hangzik ez a szó, mint egy sirám. 

De úgy is, mint egy diadalkiáltás! 

Nézzétek őt. 

Ott áll a szörnyű körben, 

Egy vas- és aranygyűrű közepén. 

Sisakok, dárdák, kardok, koronák, 

Zászlók veszik körül. 

Egy embererdő, egy világvadon - 

És azzal szemben ő. 

Egy lélek. 

Milyen kicsi. - És milyen végtelen. 



Ó, mert a lelkében az Isten él. 

Valami, ami nála több, 

Amit meglátott önmaga felett. 

Amit nem lehet onnan kitörülni, 

És amit letagadni nem lehet, 

Ami tüzes korbáccsal kergeti 

Irgalom nélkül végig a világon 

És ösztökéli: tégy vallomást rólam. 



S ő vallomást tesz: Nem tehetek máskép. 



A vasmaroknak, mely kinyilt előtte, 

Szívét odaveti: 

Szorítsd hát, világ! 

Állítsd el lassan minden dobbanását. 

Vajjon amit dobog: azt is megfojtod -e? 



Istent dobogja - és az Isten él! 

Igazságot dobog - s az eszme él. 

Hitet dobog - s az nem hal meg soha. 

Szabadságot - s a szabadság örök. 



Látjátok nőni ezt az árva árnyat, 

A barát árnyát egy világ fölé? 

Hallotok döngő léptei nyomán 

Recsegni korhadt birodalmakat? 

Mert ami korhadt, az a korhadásé! 



És ami lélektől lett: megmarad. 



Lefojtott álmok, lenyűgözött vágyak, 

Zöldből szürkébe halványult remény, 

Kiábrándulás, te keserű füst: 

Oltárok romján imbolyogva szálló, 

Gyász, mely hamuban tépi önmagát, 

Gyengeség, melyre egy világ zuhant, 

Törpék mi mind, akiknek óriások álmát 

Álmodni adta Isten: 

Jertek ma velem. 

Jertek, kapaszkodjunk az óriásba! 

