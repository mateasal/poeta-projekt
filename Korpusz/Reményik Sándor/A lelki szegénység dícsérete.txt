


Hálát adok, hogy a világból 

Oly kevés dolgot ismerek, 

Hálát, hogy Párist sohse láttam, 

S nem vonzanak a tengerek. 

Hogy nem jártam a Rivierán, 

És járni már alig fogok, 

Hogy becsukódtak én előttem 

Idejében a távolok. 



Ó láttam így is, éltem így is, 

Így is kínlódtam eleget. 

A benyomások szertevitték, 

S vissza nem hozták lelkemet, 

Ugyan mit értem volna véle, 

Ha még több darabra török? 

S előlem milliónyi részlet 

Födi el azt, ami örök. 



Egy kutat ástam önmagamba, 

Titokzatos, komor kutat. 

Sötét vize pár rokon-árnyat, 

S pár testvér-csillagot mutat. 

Fölé akkora ég borul csak, 

Amekkora tükrébe fér. 

Sok lelki nábob kincse nem kell 

Cserébe szegénységemér '. 



Testvér-csillagot, rokon-árnyat 

Vágyom ringatva tartani, 

Nem kellenek új emberarcok, 

Sem új világok partjai. 

Elég nehéz tükrözni úgyis 

Tisztán, amit az ég mutat, 

S felásni, Isten tudja hányszor 

A mindíg-beomló kutat. 



Erdély ege, parányi égbolt, 

Tündöklő testvér-csillagok: 

Szegénységem kútperemére 

Ragyogva ráhajoljatok. 

Akármerre futnék el innen: 

Napáldozat, naptámadat 

Nem látna mást, mint csüggedt szárnyú, 

Halálos fáradtságomat. 



Új világok üzenetével 

Uram, ne kísérts engemet. 

Én láttam így is, éltem így is, 

Így is küszködtem eleget. 

A képek vad zivatarából 

A lelkemet már menteném. 

Be sok minden záporozott rám, 

S milyen kevés lett az enyém! 



E keveset add átölelnem, 

És benne átfognom magam, 

S halálom elfelednem benne, 

S az életből, mi hátra van. 

Hagyd haldokló lángokba kapni 

Kék hegyeink lélekzetét, 

S hagyd látnom egy harangvirágban 

- Szent szegénységben: gazdagságban - 

A mindenségnek végzetét. 

