


Uram, olyan egyforma minden szolgád 

És oly egyforma minden templomod, 

S olyan mindegy, hogy a toronycsúcsokra 

Keresztet tűznek -e vagy csillagot. 



Uram, én békén hagylak az imámmal, 

De Te se kívánj a szívemtől semmit, 

Vagyok kopott kőtábla, jaj sok zápor 

Mosta le rólam a Te törvényeid. 



Uram, teremtők vagyunk mind a ketten, 

Amily igaz, hogy a lelkem Te adtad, 

Olyan igaz, hogy én formállak Téged 

És nincs Uram, én rajtam más hatalmad. 



Mégis Uram, míg ringsz egy fűszál selymén, 

Amíg sötétlesz mélyén egy örvénynek, 

Amíg csillagbetűkbe írva látlak: 

Uram, lesz még találkozásom Véled. 

