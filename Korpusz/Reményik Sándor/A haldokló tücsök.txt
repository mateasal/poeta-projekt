


Még szól a tücsök, de már nem soká, 

Átadja csöndes birodalmát. 

Oly nesztelenül tűnik el, 

Mint szeptember s a hulló levelek. 

A katonáit elbocsátja, 

Szabadságolja tarka udvarát, 

Haldokló nemzetének búcsút int. 

Még szól a tücsök sárguló gyepen 

És vérbehanyatlott bokrok tövén, - 

Hallgatja minden fűszál, falevél: 

Csendország bánatos polgárai. 

Még szól a tücsök, de már nem soká. 



Az éjek hűvösödnek, 

Fénybogár se marad 

Mindszentekre a temető füvében. 

Az országból csupán a címer, 

Csendország címere: a csillagok. 



Isten veled lantos-fejedelem! 

Dalok királya, de már vége annak, 

Elmúlott tőlem a királyság, 

Ki tudja, hol lel a jövő tavasz? 

