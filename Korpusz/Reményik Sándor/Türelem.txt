


A költő, a példátlan, régi nagy 

Megbélyegzett Téged s megátkozott, 

Állatok erényének hirdetett, 

Robbanó lelke teljes erejével 

Útált és megvetett. 

S nem is csillagot-söprő mozdulattal, 

( Hisz láthatatlan karja égig ért !) 

Csak egy rúgással, 

Ahogy oktalan állatot szokás - - 

A sutba, messze - elrúgott magától. 



Nekem Te mindenem vagy, Türelem: 

Szelíden fénylő álló-csillagom, 

Rámmosolyogsz és engem mosolyogtatsz. 

És Te vagy népemnek is mindene, 

Kit minden égi vándor elhagyott. 

Mi lenne, ha egy tébolyodott percben 

Nekem is égig érne a karom, 

S magam egéről és népem egéről 

Lesöpörnélek őrült mozdulattal: 

Türelem, szelíd álló-csillagom? - 

