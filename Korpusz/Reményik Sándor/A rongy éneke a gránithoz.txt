


Születtünk. Te vulkáni lökésből 

Emelkedtél lélek-hatalmasan. 

Én csak úgy leszakadtam valahonnan. 

Zsákfoltja, ingfoszlány, zászlócafat: 

Olyan mindegy, - a rongy csak rongydarab. 

Hurcolnak, vonszolnak mindenfele, 

És dolmányokra varrnak paszomántnak: 

Vagyok világdísz, - s magam szennyese: 

Világhoz s dolmányokhoz mi közöm? 

Húznám, húznám a békesség körét 

Magam körül: én egyetlen köröm. 

De hurcoltatom s varratom magam, 

És nem mondok sem igent, sem nemet, 

És sírva nézek gránit, tereád, 

Ki a rád törő hangok ostromát 

Mély férfi-visszhanggal visszavered. 

És néha, mikor mély-magamba szállok, 

Tudom: én vétkem is, hogy ronggyá lettem, 

Bűneimmel a sorsnak segítettem. 

De máskor fellázadok keserűn, 

Végig az ősök végtelen során 

A világ fundamentomáig látok, 

Látom, a nemzés sötét mámorában 

Vándorol a vér, s vele áldás, átok. 

A végtelen sor végén Isten áll: 

A zord ősnemző. Rendel és ragyog. 

Fensége szörnyű, hozzáférhetetlen, 

És hajlíthatatlan és érthetetlen, 

Amit rólunk elvégzett: állni fog. 

Neked nem érdemed, hogy gránit lettél, 

És nekem nem vétkem, hogy rongy vagyok. 

