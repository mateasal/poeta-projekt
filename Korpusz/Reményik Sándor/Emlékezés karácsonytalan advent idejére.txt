


Későn és más lélekkel, 

" Holnap" holnaputánján 

Jutottam el szívedbe 

Ady városa, Várad. 

Először ősz aranylott mindenütt, 

Másodszor csattogott a csalogány, 

S a hársfaillat áradt. 

Egy őszi s egy tavaszi adventem volt 

Falaid között, Várad. 

Én nem kerestem benned semmi mást, 

Csak enyhülést, csak gyógyulást. 

A gyógyulást nem adtad. 

Tán havasokat, tán tengereket 

Mulasztottam miattad. 



És mégse bánom, mégis sokat adtál: 

Új hangulatot, új barátokat, 

S valami rejtelmes nosztalgiát 

Utánad, mely örökre megmarad. 

Advent voltál az életemben, Várad, 

Adventje új élet ígéretének - 

S maradt mégis minden a réginek. 

Advent voltál az életemben, Várad, 

Advent, melynek nem jött karácsonya. 

De mégis jó volt Messiásra várni, - 

S édes az elmult advent illata. 

