


Homályos, titkos pincegádor, 

Nyugtalan fény a falakon... 

Tégelyek, üstök, báj-szerek közt 

Búsan, balgatagon, vakon 

Gunnyaszt a fejedelmi agyrém 

Az engedetlen anyagon. 

Virraszt a százszor bukott szándék, 

Virraszt az őrült akarat: 

Ólomból, rézből, porból, sárból 

Átlényegítni aranyat. 

Nemtelen fém, közömbös oldat: 

A falat füsttel feketítve, 

Táncos tűztől hevítve olvad. 

Albertus Magnus, Trismegistos 

Ködben és gőzben tűnnek el - 



Csak az a napsugárszín csillám 

A tűzpróbálta tégely alján 

Nem dereng soha, soha fel... 



Királyibb ábrándom van nékem, 

Míg nemtelen fémek között 

Vergődöm a vak sötétségben, 

Kétségbeesve magamon: 

Az engedetlen anyagon. 

Elkésve tán, de egyre mégis 

Feszül bennem az akarat: 

Látszat-életből, tetszhalálból, 

Vak indulatból, sötét sárból 

Kicsikarni az aranyat. 



Mondd Istenem, csakugyan úgy van: 

Aranyat nem lehet csinálni, 

Csak véletlen csákánycsapással 

Te irgalmadból - megtalálni? 

S ha nincs bennem rejtett arany, 

Rejtett arany, rendelt arany: 

Lelkemnek mért kell vívnia? 

Minek a bús királyi agyrém, 

Reménytelen alchimia? 

Mért vagyok mindig üres tégely, 

A sok jó szellem mért fut széjjel, 

Mért szorongok szívtépő éjjel, 

Mért vonz a tündér Lehetetlen, 

Mért gunnyasztok a tehetetlen, 

Az engedetlen anyagon? 

S mért lidérclik a nyugtalan fény 

Pincém homályos, titkos mélyén 

A füstfekete falakon? 

