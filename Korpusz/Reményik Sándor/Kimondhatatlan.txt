


Borong, borong a mélyben valami, 

A versem nem bírja kivallani. 



Kísér, kísér tűnt tündér-hangulat: 

Anyámmal - a gesztenyefák alatt 



Jártunk, a Fellegváron - mély avar - 

Ó, mennyi fényes gesztenyét takar. 



Egy halvány asszony és egy kisgyerek, 

És őszi fák közt zord épületek. 



Katona-házak. S messzebb, gondolom: 

A rettentő puskaporos-torony. 



De nincsen robbanás, csak zizzenés, 

Halk hervadás, aranypermetezés. 



E hangulattal mit is akarok? 

Alig melegít és alig ragyog. 



Talán csak járnék künn az avaron, 

A régi gesztenyéket akarom. 



Hogy hídról hintsem a Szamosba mind, 

S lássam, a hullámokon hogy kering. 



Lássam, hogy viszi a víz lefelé, 

A Tisza felé, a tenger felé. 



Talán nem is akarok semmi mást 

Csak egy multból jövő símogatást. 



Csak kapcsolódni holt Anyám kezével 

És játszani a fényes gesztenyékkel. 

