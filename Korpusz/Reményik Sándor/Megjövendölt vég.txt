


Eltüntél... 

Fázom... 

Nincs lelkemben egy atomnyi meleg. 

Hogy ragyognak a hideg magasságok - - 

Mert melyik csillagon keresselek? 



Azt beszélik, hogy jövendöltél rólam. 

Próféciás szavad 

Nem jósolt nekem hosszú életet. 

De megjósolta "Naphimnuszomat ", 

Valami sosem hallott "hattyúdalt ", 

Valami izzó fény-szökőkutat. 

Valami végső gejzir-költeményt, 

Mely szörnyű nyomás alól fellobog, 

S én benne perc alatt elhamvadok. 

Megjósoltad: még törni fog az Isten, 

Őrölni, zúzni és gyötörni fog, 

Hogy kivésse és kitépje belőlem 

Az utolsó dalt: igazán nagyot. 



Nem, Testvérem, - drága röntgen-szemed 

Ezúttal mégis, mégis tévedett. 

Az én hangszerem: hiábavalóság, 

Assisi lantját más fából faragták. 

Gyötör engem az Isten, de mi végre? 

Nem üdvösségre, - csupán bűnhödésre. 

Nem látom betelni próféciádat, 

Ahogy többé Téged, Téged se látlak... 

Téged láthatni egyszer idelenn: 

Túlnagy kegyelem volt az is - - nekem. 

Üres vagyok, fáradt nagyon-nagyon, 

Nekem már nem lehet naphimnuszom. 

Se vers-gejzirom, fény-szökőkutam, 

Csak tűrve rótt, tüske-teli utam. 

Ki tudja, még milyen hosszú utam... 



Eltűntél... 

Fázom... 

Mégis: 

Ahányszor lesz még titkos moccanásom, 

Halk rezdülésem, ködös villanásom 

A nap felé, 

A csillagok felé, 

Az örökkévaló Szépség felé, 

Feléd - - 

Mindég azt fogom hinni: most, ez az, 

Ez a naphimnusz kezdő hangolása, 

A fény-szökőkút szökni akarása: 

A megjövendölt drága, drága Vég. 

