


Megszaggatom bírói köntösöm, 

A székem itthagyom, megyek haza, 

Talán igaza van mindenkinek, - 

És talán senkinek sincs igaza. 

Mit tudom én! 

Előttem összefolynak feketén 

A törvénytáblán a vésett betűk. 

Torkom szorul, ajkamon érezek 

Valami mondhatatlan keserűt. 

A pillantásom éle úgy kicsorbult! 

Én nem tudok már igazságot tenni, 

Adjatok inkább egy remete-cellát, 

Hagyjatok inkább a vadonba menni. 

Szívembe néznék, - de a szívem reszket, 

Hogy döntsön, mikor magába' se biztos? 

S úgy hordja tisztét, mint kínos keresztet... 



Hozzám ne jertek, s ne kérdezzetek! 

Ítéletet ne kelljen mondanom, 

Itt hagyom nektek üres székemet - 

Én - hadd tűnődjem a csillagokon. 

Vonja lelkemet aranyba az ősz, 

Ki helyembe ül, boldogabb legyen, 

S boldogabb legyen, aki megelőz. 

Bukkanjon rá a nagy egy-igazságra, 

S ha nem bukkant rá - legalább ne tudja, 

Csak tudjon hinni, hinni - önmagába '! 



Nekem úgy fáj a sok-sok szakadék, 

Az ellentétek iszonyú világa 

Úgy fáj, hogy minden lélek más és más, 

Úgy gyötör ez a sötét látomás, 

És a tudat, hogy oly messze az ég. 

Feloldanám egy nagy harmóniába: 

Ami itt disszonáns hang, s töredék. 

Feloldanám egy nagy, nyugodt Egészbe. 



De ez a béke talán a halál, - 

S a föld talán csak így érhet az égbe. 

