


Ó, nem voltam türelmes szenvedő. 

Testem a szenvedéshez nem szokott. 

Az élet nem edzett, csak puhított. 



S hogy megjelent a keserű pohár, 

S felém libegett titokzatosan, 

Mondván: most eljöttem, hogy kiigyál: 

Megragadtam vadul a poharat 

S falhoz vágtam. Ezer darabra ment. 

De rögtön csorbítatlan megjelent. 



S szólt másodszor is a sötét pohár: 

Ím itt vagyok, hogy te is kiigyál. 

És igazság ez: szenvednek sokan, 

S a Te részed még mindíg hátra van. 

S most kiiszod, ha akarod, ha nem. 



Dühöngve vágtam közbe: nem! 

Nem sóhajtok: "Múljék el, ha lehet" - 

S fölvetettem daccal a fejemet. 

Nagyot reccsent a csend - 

S a makacs pohár újra falnak ment. 

Ezer darabra ment. 



De jaj, mert harmadszor is megjelent. 

S akkor tudtam, hogy dühöm hasztalan, 

Enyém, sajátom e sötét pohár - 

És ki kell ürítenem poharam. 

Az ajkam kinyílt félig-öntudatlan, 

A karom kinyílt félig-akaratlan, 

S felmérve csillagszabta sorsomat, 

Fogtam s lassan fenékig ürítettem 

A poharat. 

