


Gondolok valakit, 

Akivel összefügg az életem. 

Lehet: nem ismerem, 

Lehet, nem fogom ismerni soha. 

Lehet, hogy egy más csillagon lakik. 

És mégis összefügg az életünk 

Rejtelmes, örök rendelés szerint. 



Nekem kárhozni kell, 

Romolnom napról-napra, - 

Hogy napról-napra üdvözüljön ő 



Nekem vétkezni kell, 

S a vétkem súlya alatt roskadoznom, - 

Hogy ő állhasson a szentség fokán. 



Nekem szenvedni kell, 

Őrlődnöm gyötrő nyughatatlanságban, - 

Hogy Isten békéje vele legyen. 



Nekem nehéz követ kell hordanom 

A szívem helyén, - hogy könnyű legyen 

Az ő szíve és szárnyas és szabad. 



Nekem a tétlenségnek mocsarában 

Kell vergődnöm, - hogy ő oltárt emeljen 

A munkának s titáni templomot. 



A föld nehéz és kesernyés szaga 

Kell hogy körüllebegjen engemet, - 

Ő csak úgy érzi rózsák illatát. 



A mindenség roppant lépcsőzetén 

Egy lépcsőfokot le kell szállanom, - 

Hogy ő hághasson egy lépcsőfokot. 



Mikor ő a világ-zenitre ér, 

S én a nadiron szétmorzsolva fekszem: 

Akkor telik be kettőnk végzete. 

