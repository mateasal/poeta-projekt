


Szakadoztak a halaktól a hálók 

A csodálatos halfogás után - 

S a Csodatévő már a parton állott. 

S ahogy vergődtek hálóban a halak 

S kínjukban vadul egymásnak ütődtek, 

Úgy ütődött sok gyötrő indulat 

Egymásba Péter szakadó szívében. 

Egész éjjel hiába fáradott, 

S hiába eddig egész életében - 

S most ennyi hal - és ennyi hangulat 

És ennyi mélység és ennyi Csoda - 

Ennyi szeretet, ennyi félelem - 

Jaj, nem lehet meghálálni soha! 

Még szembenézni sem lehet Vele - 

Azzal, aki a Csoda okozója. 

Az ő csodáit el nem bírja háló 

S el nem bírja a lélek rongy-hajója! 

Olyan jó lenne mindég vele lenni, 

Kék ég-csodában, mélység mámorában 

S mégis jó volna futni, messze menni! 

Hisz a szakadék áthidalhatatlan: 

Itt csupa szenny - ott csupa tisztaság, 

Itt egy állhatatlan pillangó-lélek, 

Amott egy égig-érő kék virág. 

Szürcsölni mézét egyetlen üdvösség 

S ugyanakkor biztos szentségtörés, 

Ülni mellette: simító sugár 

És a vesékig lehatoló kés. 

Mert teljességgel méltatlan vagyok, 

S hamisság minden, mi kijő belőlem, 

S fertőzi még a lehelletem is 

A Genezáret esti levegőjét - 

Azért Uram: ragyogó kék virág, 

Ki állsz a parton mozdulatlanul: 

Eredj el tőlem! 



Nekem nem volt az Istennel soha 

Ilyen döbbentő nagy találkozásom. 

De csodáit emberszívekben látom. 

Mindenki, akit valaha szerettem, 

S aki jóságát reám pazarolta: 

Nekem csoda volt, isteni csoda. 

Közel volt hozzám - s végtelenül messze, 

És mindíg végtelenül nagyobb nálam, 

És nálam mindíg végtelenül több, 

Hozzásímulni alig mert a vállam 

S érinteni alig mertem kezét - 

És szakadék volt így kettőnk között: 

Gyönyörű és borzasztó szakadék, 

Mint aki néma áhítatra döbben 

S emberben sejti meg az Istenét. 

Nekem minden drága testvér, barát 

Virág volt, kihez méltatlan vagyok: 

Üdvösségemre felnőtt kék virág. 

És mert csodának láttam és akartam, 

Ki áll a parton fénylőn, mozdulatlan, 

Ő tisztaságban - én a szennyes árban, 

Ő teljességben - én az ürességben, 

És bárha tudtam: nélküle nincs élet, 

Ki-kivágyott a kiáltás belőlem: 

Testvér, tisztaság, igazság és élet: 

Távozzál tőlem!! 

