


Hogy örvénylik a csend: már feneketlen; 

Az idő éjfélre jár, hull a hó; 

Én az elmúlásról elmélkedem, 

És arról, ami örökkévaló... 



A lámpám ég, a lelkem alig pislog, 

De jó a lelkemen e félhomály; 

Ilyen lehet az Isten közele - 

És ilyen lehet a közel halál. 



Ilyen lehet egy ködös szerelem, 

Amelynek célja nincs és vágya nincs; 

Csak olyan, mint egy szentjánosbogár, 

S a sötét szívnek mégis drága kincs. 



Magam vagyok és boldog egyedül, 

Az álmaimmal; - az álom erő, 

Mikor a valótól már elszakadt, 

S titáni árnyék: végtelenbe nő! 



Élet portáján ha koldulni röstel, 

És felmagaslik némán, feketén, 

És megy a maga külön útjain: 

Koronás árnyék, fejedelmi rém! 



Magam vagyok és boldog egyedül, 

A múló élet messze, messze van, 

A lámpám ég, a szívem alig rezdül, 

Csak álmaim röpdösnek hangtalan, 



Magam vagyok és boldog egyedül, 

Éjfélután. Künn örvénylik a hó; 

És az elmúlásról elmélkedem, 

És arról, ami örökkévaló... 

