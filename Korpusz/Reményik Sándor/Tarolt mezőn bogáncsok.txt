


Tarolt mezőn bogáncsok, 

Száraz, kemény füvek 

- Mögöttük őszi kék ég - 

Inognak, lengenek. 



Mögöttük őszi kék ég 

És őszi kék hegyek, 

Tarolt mezőn bogáncsok 

Inognak, lengenek. 



Már minden fű aszott 

S hervadt minden virág, 

A menny teríti csak 

Reájok sátorát. 



A menny és a hegyek - 

- Mindkettő színe kék - 

Adják az őszi bánat 

Győzelmes hátterét. 



Tarolt mezőn bogáncsok 

Inognak, lengenek. 

Tarolt mezőn hitetlen, 

Zörgő lélek-füvek. 



De mögöttük a menny mély 

S a hegyek magasak, - 

Ne féljetek bogáncsok, 

Szegénylegény-hadak! 

