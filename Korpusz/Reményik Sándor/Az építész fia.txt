


Apámban a muzsika megfagyott. 

Nem lírizált. Arányok érdekelték, 

S nyugodt vonalak, egyszerűk, nagyok. 



Az én fejembe, bárhogy erőltették, 

Nem ment a számtan s geometria. 

Álom-part felé hullámzott a vérem, 

És költő lett az építész fia. 



Sokáig azt hittem, a dal egészen 

Anyám lelkén át sugárzott belém, 

Tűzhely-oltáron feláldozott vére 

Lappangó cseppje minden költemény. 



A nem sejtett apai örökségre 

Eszméltet most mások ajkán a szó: 

" Bár lelke lágy, a verse vas-szilárd, 

Nem áradozó, nem is olvadó 

Ő az építők fajából való." 



Én építész!... a versek építésze!... 

Apám, nézd titkos törvényét a vérnek: 

Oly távoleső mesterségeink 

Valahol látod, mégis összeérnek. 



Való igaz: én is csak építettem, 

Egy-egy sor vas-traverzét róttam át 

A vers-épületen, - és megvetettem 

A fölösleges ornamentikát. 



Való igaz: mindíg volt alapom, 

A mélybe ástam szigorú falat. 

Úgy hágtam emeletről-emeletre, 

S szerettem a nagy, nemes vonalat. 



Való igaz: mindíg volt teteje 

Költeményemnek - s néha tornya is, 

S nem játékból, de azért építettem, 

Hogy lelkek lakhassanak abban is. 



Való igaz: bennem sem olvadott 

Egészen fel a megfagyott zene. 

De vámon vesztve, réven nyertem én, 

S versem gátja lett versem ereje. 



Én építész... a versek építésze... 

Örvénylő, mély törvénye van a vérnek: 

Új formát ölt és más dimenziót... 

Apám, köszönöm ezt az örökséget. 

