


Idők ormán döng már a léptetek, 

Lelkemből-szakadt álmok, 

Versek, ti harsonák, amiken át 

A süket végtelenbe felkiáltok. 

Fiaim ti, - lehulló életemnek 

Fölemelkedő folytatásai! 

Közöttetek fogok majd egykoron 

Az Isten színe előtt állani. 



Ott állok majd és körbe mutatok: 

Nézd Uram, ezeket. 

Ezek az utam mérföldkövei, 

Az utamé, mely hozzád vezetett. 

Értük bocsásd meg félszeg életem, 

Helyettem ők éltek, szerettek, 

Ne úgy arassak, ahogy én vetettem, 

De ahogy ők vetettek. 

