


Fehér lepke felhőtlen ég alatt, 

Hagyd most egy percre a virágokat. 



Ne nézd, hogy száraz kóró a kezem, 

Ne nézd, hogy lelkem mézet nem terem. 



Jer, telepedj meg a kezem fején, - 

Csupán te érintsd, - nem érintlek én. 



Az érintésed mily finom, - ilyen 

Lehet egy túlvilági szerelem. 



És most mesélj, - mondd el, hogy egykoron 

Itt ültél te is egy kerti padon. 



Magadbaroskadtan és egyedül, 

Némán, bénán és tehetetlenül. 



Emberként, kit a teste-lelke nyom, 

S tudja, nincs szabadító hatalom. 



S ím, lepke lettél, szárnyaló, szabad: 

Fehér álom, nyugtató gondolat. 



Ne nézd, hogy lelkem mézet nem terem, 

Egy pillanatig maradj még velem. 



És vigasztalj, hogy lepke leszek én, 

S lebegek, mint te, valaki kezén, 



Ki majd, magába rogyva - egykoron, 

Ül itt, mint én most, egy kerti padon. 

