


Van egy barátom, végzetesen más, 

És végzetesen mégis egy velem. 

Én végigálmodom az álmait, 

Ő végigéli az én életem. 



Ő helyettem is él, szenved, szeret, 

Lángol, lendül, hevül, harcol, nevet, 

Gyermek is, bajnok is, ember is a gáton. 

Én benne eltemetett vágyaim 

Hazajáró lobogását látom. 



De néha őt kísérti egy-egy álom: 

Mennybe törő és földbe temetett, 

Álom, amelynek folytatása 

Csak bennem, az én lelkemben lehet. 

Azt én nevelem, azt a gyökeret. 

Titkos virágként világra hozom, 

Nap felé fordítom a szirmait, 

S égre festem egy halvány hajnalon. 



Van egy barátom, végzetesen más, 

És végzetesen mégis egy velem, 

Barátságunkban épp ez a varázs. 

Én benne élem égig magamat, 

Ő bennem álmodja magát az égig. 



Ha találkozunk egy más csillagon: 

Szerepeinket talán kicserélik. 

