


Nem ismertem. Csak ifjú álmait 

Teregette gyöngéd kéz asztalomra. 

A vers-soroknak néhol szárnya nőtt, 

Véltem: fiók-sas, egykor szállni fog 

S átszeli egét: a magyar jövőt. 

Amerre fut, kormányon a keze - 

És nem a balsors fut szembe vele. 

Nagyapjáról írt halkan, hódolattal, 

Komor-szerényen s kissé keserűn, 

S fájdalmasan, hogy óriás a mérték 

S ő hiába nő a kopár gyepün - 

A vértanúság roppant árnyékában 

Sosem lehet igazán önmaga - 



Ország szemében, övéi szemében 

Mindíg csak a nagy - ember - unoka. 

Így tépelődött ifjan, mélyre nézve - 

S a szörnyű sors valahol máris várta, 

Öltözve egy útszéli eperfába: 

Jaj, neki csak azzal volt ütközése. 

Rohant a hajnalban a gépkocsi, 

Kezéből percre kibillent a kormány - 

Vajjon nem így billen ki mindenütt 

Ország-kormány a legbiztosabb kézből, 

Mikor a végzet villáma leüt 

S szürkületből feketén bólogatva 

Egy eperfa kibukkan?! 



Ó, eperfa, fekete lombbal intő, 

Ki alkony- s hajnal-szürkületben állsz, 

Család és ország fölé tornyosulsz 

És vágyak fölé és remény fölé - 

Ejts hűs lombot e holt ifjú fölé! 

S mondd, vajjon nem vértanúság ez is? 

Vér-bizonylat, hogy emberek vagyunk, 

Esendők, gyarlók, balgák, nyomorultak - 

S nem mindegy végül, hogy szembe mi jön, 

Ránk fekete fátyollal mi köszön: 

Háború harsog, forradalom forrik, 

Vagy egy magányos Eperfa komorlik - 

S nem lehet kikerülni??! 



Ó, Eperfa, mindnyájunk Eperfája!! 

Áll és feketén bólogat a lombja. 

Egyszer mindnyájan belé ütközünk. 



" Este van, este van, ki-ki nyugalomba." 

