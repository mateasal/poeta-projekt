


Egy képet láttam drága, öreg úrnak 

S nagy orvosnak a szobája falán: 

" Jézus, az Orvos." 

Ül az ágyszélén szelíd-komolyan. 

Az ágyban fekszik egy beteg leány. 

Csak ül és fogja a leány kezét 

És néz rá hosszasan, 

Tekintetében gyógyító erő, 

Áldás és béke van. 



A nagy orvos, a drága öreg úr 

Azóta elpihent. 

De emlékéből, mint a fali képből 

Sugárzik az erő 

S leszáll a szívemre a csend. 



Ő ama názáreti örök Orvos 

Hű követője volt. 

A beteg fölé szívével hajolt. 

Nem mondotta sokat: 

Uram, Uram. 

De: "Aki cselekszi az én igémet" - 

Az velem van. 



És én most minden igaz orvos arcán, 

Ki szeretettel fogja meg kezem, 

Az ő arcát s az örök Orvos arcát 

Felismerem. 

