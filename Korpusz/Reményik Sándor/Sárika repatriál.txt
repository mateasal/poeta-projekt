


November ül a rónaság fölött, 

Köd fekszik a sinen. 

Csak áll, csak áll a szomorú vonat, 

A szomszéd sinen egy mozdony tolat, 

S értünk a távol hasztalan izen. 



Élesztjük, mint egy Veszta-lángot 

A kis tüzet a vagón közepén, 

Én most a húgom násznagya vagyok, 

S túl a határon vár a vőlegény, - 

De furcsa, furcsa násznagy vagyok én. 



A határon túl vár a vőlegény, 

A határon túl ég a szerelem, 

De innen még a vámsorompó áll, 

S a vámon túl a násznagy nem megyen. 

Ó furcsa lakzi, furcsa, balga bál! 



És ha majd holnap indul a vonat, 

A menyasszony megy, a násznagy marad. 

S hogy kelet felé lassan visszafordul: 

A feje szédül, de nem édes bortul. - 

Erdélyben - így ülnek ma lakzikat. 

