


Mint keskeny fénysarló, a holdnegyed 

Megáll most sok-sok temető felett. 



A névtelenség fedte sírokat 

Simítva, fénybetűket irogat. 



Fényjeleket egymástól egy araszra, 

Fejfára, fűre, zörrenő harasztra. 



Fényhimnuszt ír, akiknek nem jutott 

Se nagyezüst, se babér, se dalok. 



Kik dalolatlan pihennek a sírba 

És nincs a keresztjökre mi sem írva. 



Mint keskeny fénysarló, a holdnegyed 

Megáll most sok-sok temető felett. 



Engeszteli a sok-sok árva vért, 

Ami kihullott s nem tudta: miért. 



Engeszteli, akik mártírként háltak 

S nem tudták: a halál mi mélyen altat. 



Akiknek nem volt soha semmiök, 

S kiknek reménye derékba törött. 



Mint keskeny fénysarló, a holdnegyed 

Mereng a puszta temetők felett. 



Mintha tartozást kén' lerónia 

S milljó fej körül volna glória. 

