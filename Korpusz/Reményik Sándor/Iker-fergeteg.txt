


Nagy szürke felleg-köpenyegben, 

Botosan, tarisznyásan 

Megérkezett az őszi szél, 

Vén garaboncás, - vidám agglegény. 

Testvérem, s versenytársam. 



Ablakom alatt viharrá dagad, 

Kopogtat, ingerkedve szólogat: 

Hahó! Még mindíg, mindíg így? 

Sem asszony, sem gyerek? 



No hál' Istennek, - akkor hát gyerünk 

A végtelenbe: iker-fergeteg. 

Így ösztönöz a vén kengyelfutó, 

Versenyre szólítja a lelkemet. 



Százráncú gallérom kapom, 

S nagy görcsös botomat. 

Hajrá, alattunk elveszőn 

Erdő, mező szalad. 

Hiába, így száguldani 

Csak az tud, ki szabad. 

