


A part, ahonnan hajdan Crusoe 

A könyörtelen óceánra nézett, 

Míg horizontra szegezett szemét 

A tengerrel testvér könny lepte el, - 

Hol tüzet csiholt, kunyhót épített, 

Vadakkal vívott, Péntekre talált: 

A part benépesül. 

Épülnek rajta roppant szállodák, 

Indulnak felé percre pontosan 

Menetrendszerű hajójáratok. 

Hemzsegni fog a sok kiránduló, 

Ki látni vágyik egy órára bár 

Robinson elátkozott szigetét. 

Az élet s a civilizáció 

Kinyujtja ismét vakmerő kezét, 

Megtépi az örök romantikát, 

Kifosztja gyermekkorunk álmait, 

S a fantázia forgó várait 

Megállítván, megszállja azután. 



Juan Fernandez hát benépesül. 

De puszta sziget marad még elég: 

A messze kontinenstől elszakadt 

Sok-sok élet-darab, - 

Új sors elé vetett hajótörött, 

Ki kunyhót épít és tüzet csihol 

Vadakkal vív és Péntekre talál, 

Verejtékezik reménytelenül, 

S esténkint ki-kiáll a hegy fokára, 

És várja, várja, várja a vitorlát, 

Míg horizontra szegezett szemét 

A tengerrel testvér könny lepi el. 

