


A folyam fut az óceán felé, 

S medre ijesztően kiszélesül, 

Intenek néki messze fároszok, 

Habján hajó ring és sirály repül, 

Eltépett malmok ellebegnek rajta, 

És úsznak bölcsők és úsznak koporsók 

És úszik egy-egy fölborított sajka, 

És úszik szenny és virág vegyesen. 



S ahogy közelg az óceán felé: 

Vize, a hajdan kristályos nedű 

Nem édes már, de sós és keserű. 

És keserűn és ádázul rohan, 

S gúnynak érzi, ha valaki megáll, 

S döbbenve szól: mi hatalmas folyam! 



Akkor a delta a forrásra gondol, 

Amely körül fekete fenyők állnak, 

És csend van és csak a juhnyáj kolompol. 

Nincs vad meder és nincs pocsolyás árok, 

A fűben szivárog egy halk erecske 

És azt hinnéd, hogy mindjárt elszivárog. 



A forrás mellett ül egy kisfiú, 

Tiszta kezét a tiszta vízbe tartja, - 

És ezt a folyam a deltáig érzi, 

S a boldogságtól megremeg a partja. 

