


Jó Szüleim, ott messze túl 

Minden hívságos földi vágyakon: 

Ne haragudjatok: 

Benépesítve látni árvaságom 

Asszonnyal, gyermekeddel, 

Lett volna legfőbb vágyatok. 



Hogy magyarázzam meg 

A magyarázhatatlant, 

Az elemezhetetlent: 

Mért nem lehetett és mért nem lehet - 

Végső titkát végzetes életemnek 

Hogy magyarázzam meg? 

Előttem is homály 

A végzet gyökere - 

Csak egy-egy fényes, tudatos fonál 

Vezet a mélybe le. 



Meghalok, és a kripta ormán 

Címert fordít meg az Idő keze. 

Meghalok s velem az Apám neve 

Meghal. - De meghal -e valóban? 

Hát az a sok-sok vérpiros virág: 

Vérem cseppjei az erdélyi hóban? 



Jó Szüleim, 

Én nem adhattam nektek unokát. 

Szöszkét, barnát, amolyan igazit, 

Akivel játszani lehet, 

Aki meglovagolta volna térdetek. 

Dehát - 

Adtam mégis egész hadsereget. 

Először csak vad szabadcsapatok 

Voltak: népfelkelés, 

Fésületlenek, rakoncátlanok. 

Nem csoda, ha oly bizalmatlanul 

Nézegetted őket Apám, szegény - 

Édesanyám, csupán Te simítottál 

Titokban végig mindenik fején. 

Ó, versek, versek, lázas látomások, 

Megfeszített szívem 

Anyaméhéből teljes fegyverzetben 

Kilendült suta óriások - - 



Ó, Szüleim: 

Megannyi unokátok. 

Vannak közöttük törvényes fiak, 

És vannak törvénytelenek - 

A hatalomnak 

Nem nagyon kedvesek. 

De most már fegyelmezett hadsereg, 

Halálosan komoly, 

És komoly-számba veszik mindenek. 

Nyolcszáz legény - 

Ütemre lép. 

Nem szerteszét lohol. 

Ha kell, beássa magát valahol. 

Mikor szükséges, várat ostromol, 

Ó, szüleim, 

Ha megfogant is rajtam 

Valami furcsa átok - 

Nyolcszáz bizony: ütemre lép, 

Dalolva lép - 

S mind a ti unokátok. 

Igaz, nem bársonyarcú, símuló, 

Édes, csacsogó, csacska hús-vér gyermek - 

De azért ugye mégis, mégis szép 

És szívdobogtató - 

Ahogy dübörgő, zárt hadoszlopokban 

Jövő felé, cél felé menetelnek?! 

S a menyetek, a menyetek?? 

Ó, Édes Szüleim, 

E tündér-titku nő, 

A Múzsa 

Mostanság újra 

Mutatja magát, 

Hogy megtermékenyítsen engemet 

S unokát adjon Nektek, unokát. 

E pillanatban 

Talán a Déli Kárpátokban bujdosik, 

És találkozik fent a Szabadsággal. 

Holnap talán 

Kezében a felütött Bibliával 

Suhan szobám szürkülő csendjén által. 

Holnapután kézenfog s szembeállít 

Ellenséges erőkkel: 

Ahogy lehet. 

Ma - tegnapi hangulatot temet. 

Ó, szüleim - 

Ez a ti menyetek. 



S jobb lett volna 

Egy földi nő, 

Lett volna bár 

A földreszállt angyal maga? 

Anyám - 

Az anyaszívnek még egy angyal se jó - 

Mert akihez hozzáment: a fia!! 



S ó Szüleim, 

Jobb lett volna talán 

Rettegni minden 

Sarokbanülő és gubbasztó rémtől? 

Skárláttól és diftériától, 

Tizedet szedő gyermekbetegségtől? 

Új sorozástól, új mozgósítástól 

És új Heródesektől?! 



Így - nézzétek, az unokáitok 

Mennek, s ajkukon ki nem fogy az ének - 

Mennek, vigasztalni mindeneket, 

S vigasztalással hozzám visszatérnek. 

Nekik nem árt sem vörheny, sem Heródes, 

Nem ártanak bíborbanjáró rémek. 

Mennek, és zengve nőnek fel az égig, 

Sem élet, sem halál nem árthat nékik. 

Nem árthatnak mélységek, magasságok, 

Nem angyalok és nem hatalmasságok, 

Nem jelenvalók s nem elkövetkezők - 

És semmi teremtmény nem árthat nékik. 

