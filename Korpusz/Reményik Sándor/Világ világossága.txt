


Magas állványon nyitott Biblia - 

Mögötte szikár gyertyaláng lobog. 

Ember sehol. 

Ez az Ige - 

Akit talán mindenki elhagyott. 

Ketten vannak csak: a Könyv és a Fény. - 

Ez az Ige - 

Világ végén talán, 

Vagy kezdetén. 

Úgy érzem most: 

Világ végén talán. 

Ez az Ige: 

Társtalan Fölség, fölséges Magány. 

Ki bírja ki? 

Ember nem bírja ki. 

Poéta ki nem bírja. 

Ezt a magányt. - - 

Csak a Világ Költője, 

Ki verseit a végtelenbe írja. 

Ez az Ige. 

Nem a megszokott kép. 

Nincsen gyülekezet. 

A családi kör nem üli körül. 

Nézd, be szikáran lángol, 

Félelmesen világol. 

Önmagának örül. 

Világok tornyosodtak fel Öléből 

S vissza világok hullanak Ölébe. 

S nézd, mily magára van: 

Még egy szerzetes sem hajol fölébe. 



Költő, - ha egyszer minden elhagyott, 

S nyitott lelkeddel magadra maradsz, 

Magadra, mint a nyitott Biblia, 

Magas polcon és olvasatlanul: 

Szövétnek légy, ki ég, 

Önmagának elég - 

S egyedül lenni Istentől tanul. 

