


A levelet átnyujtja, s elköszön. 

S ahogy búcsúzik, mintha mondaná: 

Ami benne van, ahhoz nincs közöm. 

Megy, hogy a nyári port, s a tél havát 

Lerázhassa a szomszéd küszöbön. 

Ahogy búcsúzik, mintha mondaná, 

Nem érdekelhet egyéb engemet, 

Mint utca, házszám, ajtó, emelet. 

Csak kívülről látom a levelet. 



Kezén világok iramlanak át. 

Szerelmek égnek, és melódiák 

Örvénylenek ezer pecsét alatt. 

Neki pecsétet törni nem szabad. 

A titkok végtelenjén átmegyen 

Húnyt szemmel, házról-házra, csendesen. 

Mosolyt fakaszt - és nincs érdeme benne. 

Könnyet fakaszt - és nincsen vétke benne. 

Vihart támaszt - és nem ő támasztotta. 

Kegyelmet oszt - és nem ő osztogatta. 



Olyan világtól idegennek tetszik, 

És mégis olyan emberinek tetszik 

E kéz, mely nem tudja, hogy mit cselekszik. 

