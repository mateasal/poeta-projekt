


" Melinda, drága szennyfoltos galamb, 

Halott szerelmem mért riasztgatod? 

És mért futsz Ottó, törpe nyomorék, 

Féltésem holt dühét mért retteged? 

Lófarkón hurcolt lobbanó Petur, 

Mért görgetsz most is átok-hegyeket? 

Mért árad ajkadról tengerdagályként 

Tiborcz, - az örökkévaló panasz? 

S mért leng felém - ó, nagy ellenfelem - 

Gertrud, királynői ravatalod? 

Zavargó, véres árnyak, - hagyjatok. 

Küszöbömre mért tolakodtok föl? 

Én titeket elfelejtettelek, 

Régen betelt az én tragédiám, 

A láng kihúnyt, a színnek vége van. 

Mi dolgom van még nekem veletek? 

Tragédiák, vihar-sorsok felett 

Húnyt szemmel egy csillagot keresek. 

Bánki méltóság, Bánki sértődés, 

És Bánki bűn, és Bánki büntetés, 

Kúsza kínok - hagy elszóródtatok... 

Az a csillag... csak azt a csillagot. - 

Nézzétek: Bánk bán zarándok-ruhában, 

Mezítlen talpam alatt ég a rög: 

A nyugvó nappal messze készülök. 



Egy kicsi-kis leányka-csillagot 

Láttam egyszer sok esztendő előtt, 

Pozsony várából napnyugatra ment 

A csillag-gyermek, s szent asszonnyá nőtt. 

A fáma mint a rózsaillatot 

Nevét országokon át lengeti, 

Be jó volna a köntöse szegélyét 

Ájtatos ajkkal megérinteni. 

Idegen népek jóltevője lett, 

Míg anyja itthon dúlt a magyaron... 

Most anyja vére ég a kezemen - - 

Mért mentél el, királykisasszonyom? 

Szűz lelked egyetlen lehellete 

Szétfújta volna a tragédiát, - 

Vagy úgy kellett, hogy későn, s messziről 

Szívjuk be lényed rózsaillatát? 

Átok lett itthon a meráni vér, 

És áldás lett az árpádházi ott. 

Onnan kellett ránk visszasugározzál, 

Hogy imádjunk, mint magyar csillagot. 



Mindegy, - én most megyek, megyek feléd, 

És viszem ezt a tépett sereget, 

A teremtésben mind, mind vesztesek. 

Betegek, bűnösök és nyomorultak: 

A bosszúállók és a megbosszultak. 

Megyünk, megyünk, s a zordon szín után 

Mi békességet csak nálad lelünk, 

Messze-szakadt szentünk, Erzsébetünk. 

Tenálad vár a mindenható jóság, 

A mindent feloldozó hatalom, 

Tenálad várja Bánkot becsület, 

Peturt szabadság, Ottót irgalom, 

Tenálad fehérítik új ruháját 

A bemocskolt köntösű Melindának, 

Tenálad minden elbukottra várnak. 

Anyád uralmát régen leszolgáltad, 

Nálad lemosva szenny, törülve vér, 

Tiborcznak mindennapra jut kenyér. 



Megyünk, megyünk, feléd Erzsébetünk. 

Boldog, ki leghamarább odaér." 

