


Itt, - ez a hely. 

Az erdőben, a kertünkhöz közel. 

Itt tetted az első csodát velem. 

Hárman voltunk jelen, 

Te, én, s a kisfiad. 

Április volt, s már késő délután, 

Az idő, vissza nem nézve, szaladt. 

Megéheztünk nagyon. 

Egy tölgyfa-csonkon: tündérasztalon, 

Megterítettél pillanat alatt. 

Csak néztem 

A háromfelé osztott egy-narancsra 

- Széthajló héja tányérrá símult - 

S a második fogásra: 

Három pici csokoládédarabra. 

Csak néztem, ahogy néztek valaha 

Kenyérre, halra, 

Csodára. 



Ötezeren az Embernek Fiára. 

Néztem, - 

Sosem volt ilyen lakomában részem. 

Te büszke nem voltál, sem álszerény, 

Csak tettél-vettél fürgén, könnyedén, 

- Nagy szertartások súlyos zamata 

Buggyant ki mégis ujjaid hegyén. 

Ettünk. 

Megelégedtünk. 

S tündér-tréfádnak, terülj-asztalkádnak 

Hullt morzsájából majszolok ma is. 

Tündértréfádba észrevétlenül 

Vegyül az áhítat s a döbbenet: 

Adatott Neked hatalom 

A Lélektől az anyagon, - 

Hogy jóllakjam, mint az ötezerek. 

