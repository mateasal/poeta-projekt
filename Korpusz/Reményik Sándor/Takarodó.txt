


Kilenc óra. 

Nagymessze szól: 

Takarodó. 

Túl a világon és az éjszakán 

Egy vidám angyal fújja valahol 

Századokon, évezredeken át 

A trombitát. 

Gúlába igazodnak fegyverek. 

Imára kulcsolódnak a kezek. 

Háborúság után 

Egy csendes éjt az Isten mégis ád. 

Takarodó 

A vágynak és a vérnek, 

És minden harcnak és tülekedésnek. 



És békesség 

És békesség 

A közelvalóknak s a messzeségnek. 

A csillagok is behúnyják szemük, 

Én is behúnyom a szemem velük. 

Áll a világ. 

Úgy hallgatjuk a békült trombitát. 

Nagymessze szól. 

Egy vidám angyal fújja valahol 

Századokon, évezredeken át. 

A világon s a sötétségen át. 

Háborúság után 

Egy csendes éjt az Isten mégis ád. 

Takarodó... 

