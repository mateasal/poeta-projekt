


A messzi gátnál harsog a Szamos, 

Egy keskeny deszkapalló, csuszamos: 

Rajta siklik a víz monoton árja, 

Mindíg csak egy, csak egy dalt muzsikálva 

Hallik a gát. 



Ó tűnt nyarak, ó boldog nyári esték, 

Gyermekszívek a halk mesét hogy lesték! 

És minden áldott este künn a gát 

Egy mesekíséretet muzsikált, 

Jó volt a gát. 



Aztán a zongorához ült az Élet, 

Zengett a szív és a falak zenéltek, 

Fájdalmas nagy crescendók jöttek-szálltak, 

De sodrából ki nem hozták a gátat, 

Kísért a gát. 



És lassan elszáll bánat, unalom, 

Elzúz minden szemet a szívmalom, 

Vér nem hajtja az üres malmokat, 

Egyedül zúg a csillagok alatt 

Tovább a gát. 

