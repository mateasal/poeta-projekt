


Mit tudjuk mi, hogy ki kötötte: 

Isten, a Sátán, a Gonosz, a Jó? 

De meg nem oldja hit, tudás, erő, 

Örök az élet szálán a csomó. 



Mit tudjuk mi, hogy s mint kötötték, 

Hogy bogozták a végzet kezei, 

A végzet a mi babráló kezünk 

És szakadt, véres körmünk neveti. 



Az élet szálán ott a sorscsomó 

És meg nem oldja hit, tudás, erő, 

Bár eszmék rendje tűnt miatta le 

S a semmiségből újra visszajő. 



Bár ostromolták roppant rendszerek, 

Rajta minden hatalmuk megtörött, 

A megoldások sora végtelen 

S reménytelen - mert a csomó örök. 



Mert minden fűszál, minden kis virág 

Egy rettenetes gordiusi bog 

És az marad, míg lélek lesz, ki rajt' 

Halódni, vívni, tépelődni fog. 



S a tépelődő, babrálgató ujjnál 

Még szánandóbbak tán a vaskezek: 

Caesar, ki ketté vágtad a csomót, 

Szegény - Te sem oldottad meg. 

