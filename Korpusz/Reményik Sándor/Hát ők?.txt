


Heteken át, 

Hosszú heteken át, 

A lebocsátott függönyökön át, 

A haldokló nyár s a születő ősz 

Egy-egy elsikló sárga sugarát 

Fogta csak fel szemem. 

Háttal feküdtem ablaknak és égnek 

S az egész teremtett világ nekem 

Oly távoli volt s olyan idegen. 

És tudtam jól, az Isten szép világát 

Hajszál kötötte össze csak velem. 

S tudtam, e hajszál könnyen elszakad, 

S a reménytelen éjszakának sokszor 

Átadtam magamat. 

Vagy kérdeztem kihívón, keserűn: 

Hol vagy Isten? Mit értek emberek? 

Mit számíttok nekem? 

Kicsoda könnyít az én terhemen? 



Pedig milyen jó dolgom volt nekem! 



S jaj ők: 

A valósággal poklot szenvedők, 

A nyomorultak, fázók, éhezők, 

A betegek, az ápolatlanok, 

A börtönök lakói, 

A bűnös és a bűntelen rabok. 

Bukott hatalmasok. 

S a hűség hősei, 

Kicsik, nagyok. 

A Szenvedés állandó dallamára 

Vérrel kottázott sors-változatok. 

Tépett képek - 

Ahogy most villanva elibém lépnek: 

Napoleon Ilona-szigetén, 

Redostóban Mikes: 

Kivetett kagylók tenger fövenyén -... 

Kalitkába zárt annyi énekes! 

A hadifoglyok szerte a világban, 

Állati sorban, hazasíró vágyban, 

Egyhangú, szürke, tompa mélabúban -... 

És Kuncz Aladár Noirmoutier-ban. 

Jaj ők! 

Az igazában poklot szenvedők! 

S itt, most, mindenki, aki valaki 

Egy csontignyúzott népnek fiai. 

Ha panaszkodtam, - nem panaszkodom - 

Mi voltam én? 

Kényeztetett beteg 

Egy kipárnázott szoba lágy ölén. 

Hős nem voltam, és nem voltam lovag - 

Kis változat a komor Dallamon: 

A Szenvedésnek epigonja csak. 

