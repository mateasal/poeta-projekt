


Már régen vágyom lefesteni Őt, 

Bár azt sem tudom, mit szeretek benne, 

Vas-kengyelfutó alakja előtt 

Mért állok, mintha jóbarátom lenne. 

Mit bámulok rajta: a zord erőt, 

Vagy azt, hogy bár az ember teremtette, 

Valahogy emberfelettire nőtt, - 

A kurta kéményt, a hosszú kazánt, 

Kúp-mellét, mely a végtelenbe szánt, 

Mérföldnyelő roppant kerekeit, 

Mik az útjába álló akadályt 

Összemorzsolással fenyegetik, - 

Roham-formáját, mely bús és merész, 

Véres szemét, mely hosszú éjeken 

Távoli, ködös virradatba néz? 



Szalonkocsit vontató vad vitéz. 

Vonszolja magával az életet, 

Pedig oly mindegy neki az egész. 

A Kőrös-völgy vad sziklája alatt 

Hányszor vitt engem is e vad lovag. 

Szakadt róla a fekete verejték, 

Zordon hangját a zordon sziklatornyok 

Ezerszeres erővel visszaverték. 

Fújt dühében és nem nézett oda, 

Hol a haragos szirti szellemek 

Zúgták: imhol az ember zsoldosa. 

