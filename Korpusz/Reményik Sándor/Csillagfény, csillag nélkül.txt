


Fényt látok, csillag fényét, amint rezdül 

Szédítő messzeségeken keresztül. 



És elmondom, hogy be szépen ragyog 

Ott fenn - s e tudatban nyugodt vagyok. 



Pedig, mire a fény hozzámig ér: 

Csillag - úgy lehet - nincs a fény helyén. 



A fény, míg jött a világürön át, 

Elfedezett egy nagy tragédiát. 



S a kisugárzás, mit szemeim látnak: 

Haldokló lángja egy halott világnak. 



Látjátok, amit a költő mutat: 

Sokszor e fény is halott hangulat. 



Lángot jelentett, friss, patakzó vért, 

S kihűlt, megaludt, míg hozzátok ért. 



Lelkek világürjét hidalta át, - 

S míg áthidalta, elveszté - magát. 



Lelkek szálait csokorba kötötte, 

S elveszett a szív a kéznek mögötte. 



Más hangulat van a régi helyén, 

Vagy - semmi sincs már a költő egén. 



A régi hangulat halott, halott, 

De nektek él még, nektek még ragyog. 

