


Itt állok hát ismét a Kapuban: 

Kapujában kettévált életemnek - 

Nyugatra tengerlik a rónaság, 

Keletre meredeznek a hegyek. 

Egyik kezemet Kelet fogta meg, 

Másik kezemet fogja napnyugat, 

Annyi fájdalom s annyi szeretet 

Kapaszkodik kétoldalról belém: 

Nehéz, nehéz meglelni az utat, 

Kettészakadt világom közepén. 



Nehéz, nehéz, mert sok a szeretet 

És sok a vágy és sok a fájdalom, 

De hivatás csak egy lehet: Kelet. 

Élni csak ott kell és csak ott lehet, 

Nekem csak ott 

A furcsa, kettős magyar életet. 



Várad, Kapu, két élet közt Közép, 

Enyhe tavaszod virágfátyolával 

Te kösd be most a töprengő szemét. 

Ne nézzem Nyugatot, sem Keletet. 

Csak a fákon az ütköző rügyet. 

Itt nem kíván most tőlem senki semmit, 

A szellő felejtetőn símogat. 

Ne hívjon most hegyeken villanó fény, 

Pusztákról besugárzó alkonyat. 

Kettészakadt világom közepén 

Hadd gyüjtsek erőt kettős életemre 

Itt, a Kapu alatt. 

