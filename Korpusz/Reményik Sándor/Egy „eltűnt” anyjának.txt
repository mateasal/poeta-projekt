


Várod... még mindig várod. 

Én nem mondhatom Neked, hogy ne várd, - 

Várni fogod, amíg élsz, mindörökké. 

Szibériából, Kínából, Japánból, 

Mandzsuriából - világ végiről. 

Tizenöt év... 

Mi az: tizenöt év? 

Egy óra sok, 

S az örökkévalóság is kevés 

Egy anyának, ki várja a fiát. 

A könnyeidet ki számlálta meg? 

Ki jegyezte fel sóhajtásodat? 

Szerelmed pergő ima-szemeit? 

Minden olvasó-szem csak ennyi volt: 

Hozd vissza, hozd vissza, hozd vissza... 

Ki kutatgatta rebbenő reményed 

Fogyó s növő holdváltozásait? 

Ki látta: hányszor volt fekete újhold? 

Csak beteljesült holdvilág soha. 

Tizenöt év.... 

S én mégsem mondhatom Neked: ne várd, 

Úgyis várod, amíg élsz, mindörökké, 

S az Isten nap-nap után tesz csodát. 

Jönnek, - még ma is jönnek 

A hajdan virággal várt daliák. 

Szibériából, Kínából, Japánból, 

Mandzsuriából, - világ végiről, 

Feketén, vadul, ismeretlenül, 

Arcukon évtizedes idegenség - 

De jönnek, jönnek 

Virágtalan világba vissza mégis... 

Én nem mondhatom ma sem, hogy ne várd. 

Hátha egyszer majd mégis telehold lesz 

S egy teleholdas téli éjszakán 

Valaki megáll majd a küszöbön. 

Arcáról a kő-maszkos idegenség 

Leolvad egyetlen csókod nyomán... 

Én nem mondhatom Neked, hogy ne várd... 



Engem is így várt volna az Anyám. 

