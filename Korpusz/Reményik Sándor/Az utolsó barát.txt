


Egy pirosruhás kisleány: 

Az Alkony fogja kezemet, 

Mellettem lépked szótalan, 

A mély erdőn át úgy vezet. 



Megyünk, megyünk, távol-közel 

Embertelen, nagy béke van, 

A kislány megrezzenne, ha 

Szívem dobbanna hangosan. 



Mögöttem lelkem lombja hull, 

Mindennap egy hűtlen levél: 

Barátok - álmok - nagyhamar 

Itt lesz a pusztaság s a tél. 



Semerre út, semerre cél, 

Aki nem vetett: nem arat, - 

Istenhozzátok cimborák! - 

De ez a gyermek hű marad. 



Ahányszor betérek ide, 

A sűrűből elém kilép 

A pirosruhás kisleány: 

Más-más keretből örök kép. 



Lágyan megfogja kezemet 

S szívemben elcsittul a kín, 

Megyünk, míg sápad köntöse 

S lesz bíborszínből rózsaszín. 



A lelkem kisleánya ez, 

Múlhatlanul a lelkemé, 

Kézenfogva, szép csöndesen, 

Egyűtt megyünk az éj elé. 

