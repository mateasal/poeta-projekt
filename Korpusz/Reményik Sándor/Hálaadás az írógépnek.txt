


Ti kedves gyüjtők, kérlek, hagyjatok, 

Ne kérjetek tőlem "kéziratot "! 



A kézírásom kusza, reszketeg, 

Megbontotta a megbomlott világ, 

Szétzilálta a zilált idegek. 



Sírva és undorodva nézek rája: 

Az álmaimnak méltatlan ruhája. 



S hiú vagyok: a grafológus - félek, 

Reám olvasna ezer gyöngeséget. 



Az írógép elfedi azokat, 

S ró rendületlen, szilárd sorokat. 



És a sorokat oszlopokba rója: 

Építő-erőm óra-mutatója. 



A rossz idegek játéka felett 

Megmutatja igazi lelkemet. 



A lelkemet, amelyre vágyva-vágyom, 

E nyugodt oszlopokban megtalálom. 



És ti is megtaláljátok bizonnyal. 

Mit akartok hát a "kéziratommal "? 



Az írógépnek adassék ma hála. 

Rajta verődik az első veret: 

A lelkem legelső páncél-ruhája. 

