


A Szaharában jártam egyszer, régen, 

A napperzselte sivatagfövényen. 



A pusztának a Számum nekivágott, 

Megálltak remegve a karavánok. 



A homokot a szél seperte zúgva, 

Meglapult ember, állat összebúva 



Én kitártam a kebelem a szélnek, 

A szélkavarta, roppant, üres térnek. 



Akkor, nézve a nagy kietlenséget, - 

Egy vándorporszem a szívembe tévedt. 



Ő megpihent, a szívem védi, ója - 

De lettem én a földnek bujdosója. 



Örökkön-szomjas, elátkozott lélek, 

Akit a Számum hagyatéka éget: 



Egy porszem csak, de szívemhez tapadt 

És benne van az egész sivatag. 

