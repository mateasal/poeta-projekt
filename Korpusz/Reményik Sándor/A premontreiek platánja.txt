


A rendház előtt egy platánfa áll. 

Varázs-ecsetje surranó hegyével 

Megérintette halkan a halál. 

Levele: sárga, barna, zöld-arany - 

Ezer színváltozatban hulldogál. 



Az ezerszínű óriás platán 

Zizzenve küldi postáját a mélybe. 

Alatta kedves házi-uraim 

Járkálnak hófehérbe '. 



S ahogy járnak, egy-egy égő levél 

Köntösük hófehérjén fennakad: 

Az élet üzen messziről nekik, 

S mutogat vért és aranyat. 



S ők olvassák 

E titokzatos, távoli postában: 

Im ', ez az élet, 

Amely a hervadást hordja magában. 



Azután tovább mennek 

A fák alatt fehéren imbolyogva, 

S a haldokló élet üzenetét 

A köntösükről 

Lerázzák mosolyogva. 

