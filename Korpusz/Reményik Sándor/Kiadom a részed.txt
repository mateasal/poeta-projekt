


Én a rivaldán lámpafényben álltam, 

Te messze, messze, hátul, a homályban. 



Engem mindenki látott, - senki Téged: 

Most kiadom a társ-szerzői részed. 



Felét a zúgó, tapsoló tömegnek, 

Felét a fénylő, szomorú szemeknek. 



A néma döbbenetnek is felét, 

De a szeretet egész erejét. 



Egy vershez adtam ritmust s rímeket, 

Te "csak" ihlető szenvedésedet. 



Egy roppant sorsot példáztunk mi ketten, 

De rád nézett az Isten szívesebben, 



Ki, - míg én égő fény-gyűrűben álltam, 

Álltál, szerényen, hátul, a homályban. 

