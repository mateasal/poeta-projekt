


Lovon jő, nem gyalog, 

Lovon jő, hallgatag: 

Komor erő. 

A piros alkonyat 

Mögötte jő 

És megnöveszti furcsán, feketén. 



A fejszét vállára vetette, 

Mint halál a kaszát, 

Úgy lovagol 

A fenyveseken át 

És megvetőn tekintget szerteszét. 



A fenyők sötét gyűlölettel nézik: 

A hóhér ott megyen! 

Vajjon kivel tart ma leszámolást? 

Veled? Velem? 

És holnap ki kerül a bárd alá? 



A fenyők sötét gyűlölettel nézik, 

És zúgnak, mint az összeesküvők. 

S megszólal egy: Én holnap meghalok, - 

De zuhanva, még összezúzom őt! 



És zúgnak, mint az összeesküvők. 

