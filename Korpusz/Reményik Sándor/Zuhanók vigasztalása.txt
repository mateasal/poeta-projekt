


Jaj, fenn, a fényes tiszta csúcson 

A balkezű sors meglökött, - 

Alattam a hegy röge porlik 

S a mélybe hullva dübörög. 

És hullok én is, - percek, évek 

Porlanak lábaim alatt? 

Már nem tudom, - talán az élet 

Csak egy ily hulló pillanat. 



A csúcs felé, a csúcs felé 

Kitárom árva két karom, - 

A mélybe le, a mélybe le 

Ragad a baljós hatalom. 

Csak mielőbb, csak mielőbb 

Lennék már egészen alant, 

S pihentetné a szikla-ágy 

Mindörökre a nyugtalant. 



Én vagyok itt, - nem a halál, - 

Csak egy vadrózsa-ág, 

Akármily gyönge vagyok is, 

Megfogom a ruhád. 

Kezed talán felvérezem, 

Hegesztem a szíved, 

Sziget vagyok vad sziklák közt 

Szelíd tündér-sziget. 

Én vagyok itt, - semmi vagyok, 

Kis, névtelen öröm, 

Mely örvények közt hirtelen, 

Váratlan rádköszön. 



Én vagyok itt, - semmi vagyok, 

Kóbor, parányi fény, 

De éjbezuhanók alatt 

Mindíg virrasztok én. 

Én vagyok itt, - semmi vagyok, 

Egy illat, lehelet, 

Keresztezem a rohanó rögöt 

S a zúgó végzetet. 

Én vagyok itt, - semmi vagyok, 

Alaktalan alak, 

De ha egy kicsit Te is akarod: 

Megállítalak, és megtartalak. 

