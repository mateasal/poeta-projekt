


" Keresztessy - papírkereskedő." 

Fantáziámban furcsán kapcsolódnak 

Ő és a temető. 



Utunk a temető felé 

Menet s jövet, 

El a lábas Jósika-ház előtt, 

Piacon át 

A Keresztessy során vezetett. 



Temetőből jövet 

Anyámtól könyörögve kértem 

Pár krajcárt papírkatonákra. 

Előre tudta, előre mosolygott, 

Adta a pénzt, 

És megenyhülten bólintott reája. 



Micsoda vitézei voltak 

Annak a régi Keresztessy-boltnak! 

Sóvárogva nézték gyerek-szemek. 

Világhódító hadserege volt 

Ártatlan papírosból 

Az öreg Keresztessynek. 



Nekünk ott fenn a temetőben 

Akkor csak egy sírunk volt és kicsi: 

Testvérke sírja, pici leányka-sír - 

Az élet alig pitymallott neki. 



Megsokasodtak azóta a sírok 

És elfogytak a papírkatonák - 

Papírálarca lehullt mindeneknek, 

Meztelen vasban mered a világ. 



Az öreg Keresztessyt is kivitték. 

Magával vitte büszke seregét, 

De minden esztendőben egy napon 

Sírja körül 

Ezer gyertya és ezer öröm ég. 

Látom seregét sírja körül állni - 

Ezer gyerekszív ujjong messziről - 

S tisztelegnek a papírkatonái. 

