


Láttatok -e már téli rózsatőt? 

Csak száraz bot 

Tövises bot. 

S még hozzá nem is egyenes. 

Láttátok már a csüggedt mozdulást, 

A fáradt ívet, melyben meghajolt? 



Virágait: a mult nyár színeit, 

A mult nyár illatát 

Elvitték, elszaggatták százfele. 

Jutott belőlük menyegzőre, 

Lobogórúdra, 

Koporsó fölé. 

Azután csend lett, lehullott a hó, 

S a téli rózsatő 

Elrejtette fejét a föld alá. 



Hiszitek -e, 

Hogy az a sok-sok piros rózsa 

E szegény, száraz indából fakadt? 



Hiszitek -e, 

Hogy ez a szúrós, tövis-tele bot 

Egyszer még kivirágzik? 



Hiszitek -e, 

Hogy fog még teremni piros rózsát, 

Lakodalomra, 

Lobogórúdra, 

Kopja hegyére, 

Koporsó fölé? 



Hisztek -e még a téli rózsatőben? 



Hisztek -e bennem? 

