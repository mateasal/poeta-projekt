


Eltűnt... hiába kémleltek utána. 

Áttörte vele a föld gőzkörét 

Csoda-gépe, csoda-fantáziája. 



Megszűnt a földi gravitáció. 

A világ-aethert szeli régen át 

Saját útján a fényes lég-hajó. 



" Farewell ": mondjátok ti is neki, 

S képzeljétek el, amint holt kezét 

Most is a kormányon pihenteti. 

Holott a gép viszi, ragadja őt 

Gáttalanul, naprendszerek előtt 

Süvítve el, - keresztül minden égen, 



Nem sokkal gyorsabban, mint életében. 

Hány csillagon kötött ki már azóta 

A magyar rögnek hajdani lakója? 



" Farewell ": mondjátok ti is neki. 

Titka, teremtő titka teljességét 

Nem bírjátok megközelíteni. 

Ti nem tudjátok, ki volt az apa... - 

Bár itten hagyta nektek száz fiát, 

S gyümölcséről ismeritek a fát: 

Minden gyümölcsnél mégis több a fa, 

Hagyjátok szárnyalni a holt apát 

Ködfoltok között, tejutak alatt. 



Tatrangi Dávid veletek maradt. 

