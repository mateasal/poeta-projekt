


A küszöb előtt nem két kő-oroszlán 

Kitátott szörnyű szája vicsorog, - 

Csak két mimóza-bokor lengedez, 

Aranyvirágok súgva integetnek: 

Vándor vigyázz: poéta lakik itt. 



A kis nyaraló most oly elhagyott, 

A zárt veranda csillogó falán, 

Ezüstfalán áttűz az őszi nap. 

Nagy rendet talál, de e rend halott, 

Halott a szék, halottak a padok, 

A "terülj-asztalkám" olyan merev, 

Mintha vendéget sose látott volna, - 

Néhány szem szilva búslakodik rajt, 

S a furcsa merevségben csak ez él, 

Furcsa, hogy éppen ez él és beszél. 

Talán a legutolsó uzsonnáról, 

Talán a gondról, tán az iskoláról. 

S még kérdez is, 

Tőlem kérdi, hogy hova lett, hova 

A lelkendező gyerek-kacagás, 

S a háziasszony nyári mosolya. 



Én felelek és vigasztalgatom 

A folyóparti öreg fűzeket. 

Árnyékuk megnőtt és komorabb lett, 

Súlyosan fekszik el a tiszta tükrön, 

Amit elébük tart az őszi víz. 

A fürdőzők is vajjon merre vannak? - 

Amit a folyó néma sodra visz: 

Csak egy-egy bágyadt arany falevél. 



Csak Ezüstországban van vigalom, 

Pikkelypáncélos nép közt, víz alatt: 

Ujjonganak kicsinyek és nagyok, 

Hogy a poéta nem fog több halat. 

Már esténként nem áll a méla parton, 

És nincs kezében a szörnyű horog. - 

Csak lassan, lassan, balgakedvű nép! 

Egyszer csak itt terem, vigyázzatok! 



A sellő cseng a házikó fölött, 

Szólongatja a gyermekek nevét, 

Szeretné csókolgatni lábukat, 

Szeretne hancúrozni még velük, 

Mindhasztalan... 

Akkor elbúsul, elcsuklik a hangja, 

És zokog, zokog éjszakákon át, 

Míg rámennydörög nagyapja, a gát 

A túlsó partról: hallgass, kis szamár! 

Hát nem tudod, hogy mind, mind visszajönnek? 



Lola pedig, - "a bluetta galamb" 

Örökbékében nyugszik a hegyen, 

Ime, már sír is van, mely ideköt, - 

És virágos lesz Mindenszenteken. 

Azért, mert Lola csak egy galamb volt, 

S macskaformában jött rá a halál: 

Szent és igaz a gyermek-kegyelet, 

Mely fejfát farag, s temetést csinál. 



Vándor, vigyázz, poéta lakik itt. 

És poéta itt asszony és gyerek, - 

Az őszbesímult házikó előtt 

Arany mimóza-bokrok lengenek. 

