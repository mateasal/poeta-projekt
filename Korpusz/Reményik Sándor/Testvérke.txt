


Mikor elment, a halál a szemét 

Fehér kendővel bekötötte, 

Azóta mindíg szembekötőcskét 

Játszik. 

Virágot nem tépett a földi réten, 

De fenn az égben 

Virágos ágat tart piciny kezében, 

A kör közepén úgy áll. 

S körülötte állván az angyalok, 

Faggatják incselkedve: ki vagyok? 

Ha megharagszik rájok, 

A nyíló ággal paskolja a hátok, 

Mert már ez így szokás, 

Ez így szokás a mennyországban is. 



Akit szeret a csönd: 

Kicsiny fülébe ólmos álmot önt, 

Mély, ólmos álmot, 

A vágya ne csapongjon szerteszét 

Ne hallja a szirének énekét, 

A világ csalfa, bűbájos szavát. 



Akit szeret, azt elhívja az ég. 

Előbb, semminthogy kis szárnya leég, 

Kis angyalszárnya 

Az élet perzselő tüzében: 

Akit szeret, azt elhívja az ég. 

A hold világán: az ezüstbatáron, 

A nap sugarán, vagy a szivárványon 

Magához vonja fel, 

Ha mindjárt megszakad egy hű kebel 

A földön itt, utána; 

Akit nagyon szerettek odafenn, 

Az korán visszajut a mennyországba. 



Ha élne most, ó, nagy lány lenne már, 

Ki tudja, mi sors várta volna itt, 

A Véletlennek kusza titkait 

Ki bogozhatja ki? 

Ha élne most, ó, nagy lány lenne már, 

Kicsiny szívét talán 

Sebezné tüskével a szerelem, 

Ó, jobb ez így talán, 



Az égi rózsafán 

A rózsának tüskéje nem terem. 

Ha élne most: ó, szenvedné velünk 

Mindazt a kínt, amit mi szenvedünk, 

S a szíve talán törékenyebb volna 

Mint a mienk, 

Fínom üvegharang, 

Amely csupán a méla csöndbe cseng: 

Csingling, - kristályos szóval, 

S a legkisebb szél már félreveri. 

A szíve talán törékenyebb volna 

Mint a mienk, 

Fájdalmasabban hervadó virág, - 

Így - játszik fenn az égben, 

S vékonyka patyolat-kezében 

Örök a nyíló galagonya-ág! 



Ki tudja, tán 

Azért hagyott el minket oly korán, 

Hogy a szívünkbe belopja a fényt, 

A vigaszt, derűt, 

A muzsikát, 

Mely mennyből zengve, zeng a földön át. 

S mindent, mi széppé tette életünk: 

Neki köszönhetünk. 

Azért, mert őt a hant fedi, 

S magáról nagy-szerényen mit sem hallat, - 

S csak engem ismernek az emberek - 

A szívemben azért 

Az ihlet ő és ő tán a sugallat, 

A szívembe ő lopja be a fényt, 

Ó, én tudom: 

Mi együtt írunk minden költeményt. 

S ezt hinni könnyű, 

Hisz nála minden zengőbb, tisztább, szebb, 

Mert az Istenhez ő van közelebb. 

Az én utam göröngyös; 

Ha mélységben, ha magasságban járok: 

Csak el-elbotlik tétován e láb 

És csak egy angyalszárny segít tovább. 



Néha 

Kicsit durcás, azt mondja: játsszunk mást! 

Ilyenkor én 

A szót, a rímet soká nem találom, 

Amíg engesztelőn 

Érint a lelke újra, mint egy álom - 

És halkan diktálja a folytatást... 

