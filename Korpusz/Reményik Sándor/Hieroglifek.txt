


Igaz: a világ tágas térein 

Én mindenkié mégsem lehetek, 

Hieroglifek költeményeim. 

A kulcs hozzájok: rokon szenvedés, 

És rokon örömök, 

Tükörré, óriástükörré, 

Kiki számára sorstükörré 

Csak úgy növök. 

Akinek lénye nem rokon velem, 

Annak a pillantása fennakad 

Egy fénytelen, vak, konok üvegen. 

Az nem látja meg bennem önmagát, 

Az engem magának százszor felád 

S én százszor megoldatlan maradok, 

Hieroglif, hieroglif vagyok. 



Isten előtt így állok én is, 

Az Ős-hieroglif előtt, 

S oldozgatom, oldozgatom, 

De annyit értek csak belőle, 

Amennyi lényemmel rokon. 

