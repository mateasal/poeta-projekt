


Lelkem király és trónteremben ül. 

Aranyos, kongó trónteremben, - 

Bíborbaldachin alatt, - egyedül. 



Lelkem király és trónteremben ül, 

S a szomszédba, a királykisasszonyhoz 

Nagynéha, álmokat küld - követül. 



És néhanapján követet fogad, 

A szomszédból, a királykisasszonytól: 

Apródokat, - halkléptű álmokat. 



És néhanapján messze-messze néz, 

És fáj neki az üres trónterem, 

És a fején a korona nehéz. 



De néha jólesik a zord Magány, 

S a sisaktalan, bús, fürtös fiú, 

Kit hozzá küld a szent királyleány. 



E Magány: önként vállalt és akart, 

És mégis sorsszerű és kénytelen, 

Mint egy Istentől rám övezett kard. 



A király udvarmestere a csend, 

Ajtónállói: dárdás csillagok, 

S az ég az ágya, melyben elpihent. 



A király magas trónteremben ül, 

S a márványlépcsőn nem száll le soha, 

Mert szomorú, de szép így, - egyedül. 

