


" Változtasd a köveket kenyerekké !" - 

Nem a sátán szól. Milliók zokogják. 

Egyetlen jajkiáltás a világ, 

Egyetlen kéztördelő mozdulat, 

Egyetlenegy roppant fenyegetés. 

A nyomorúság völgyei fölött 

A bosszúálló Isten hegyei 

Feltornyosulnak irgalmatlanul, 

Nem indulnak változni kenyerekké. 



" Változtasd a köveket kenyerekké !" 

Hallom én is a rettentő igét, 

Mint végítélet, úgy zuhan reám, 

Szíven talál, mint kővé vált kenyér. 

Az életemet mostan kérik számon, 

Most köveznek kővé vált kenyerekkel. 

Megálljatok... nagyon bűnös vagyok, 

De talán mégsem úgy, mint hiszitek. 

Én nem vettem el senki kenyerét, 

Csak ép nem tudtam kenyeret keresni, 

Csak éltem, éltem, ingyen, irgalomból, 

Az Isten irgalmának hegyeit 

Bebolyongtam virágot szedegetve, 

Tudom, nem ér most falat kenyeret 

Az egész szárazvirág-gyüjtemény. 



" Változtasd a köveket kenyerekké !" - 

Máskor talán feleltem volna rá, 

Szóltam volna: "Nem csak kenyérrel éltek !" 

Most torkom, szívem egyként elszorul, 

Szédül a szó és megfullad a hang. 

Csak Egy, csak Egy, csak Egy felelhet így, - 

Nem én, nem én, az Ő nevébe se... 

Testvéreim, ha volna rá hatalmam, 

Testvéreim, ha tőlem függene, 

Holnap puha sziklákon pihennétek, 

Kenyérhegyek nőnének számotokra, 

Hegyóriások csupa szín-kenyérből, 

Merő aranykalácsból Alpesek... 

De nincs hatalmam, - betegen bolyongok, 

S még most is virágokat keresek. 

S ha még találok egy-egy halaványat: 

Tépelődöm, hogy megmutassam -e? 

Asztalotokra merjem -e belopni - 

Kenyértelen, üres asztalotokra 

Kenyértelen kővilág kis virágát? - 

Vagy morzsoljam szét a kezem között, 

Mielőtt bárki rátekintene, 

És fojtsam meg, mint gyermekét anya, 

Mint bukott leány drága szégyenét? 



" Változtasd a köveket kenyerekké !" 

Hegyeket változtatnék - nem lehet. 

Kenyértelen, kegyetlen kővilágban 

Lehajtom megadással fejemet. 

Testvéreim, ne könyörüljetek. 

Kenyértelen, kegyetlen kővilágban, 

A bosszúálló Isten hegyein 

Én nektek most is csak virágot téptem. 

Zuhogj fejemre, kővé vált kenyér: 

Én vétkem, én vétkem, én igen nagy vétkem. 

