


Paloták közé ékelt sziklatömb, 

Ki emelkedsz a vén Duna felett, 

Óriás, kit rokon itt nem köszönt, 

S akihez méltatlan a környezet, 



Oroszlán-szirt, ugrásra készülő 

Ki át akartad szökni a Dunát, 

S kin mosolyog az alant elmenő, 

Tudván, hogy úgy sem ugrod soha át, 



Gellért keresztjét békén hordozod. 

Zordonságod hetvenkedés csupán, 

A világ megalázta homlokod. 



Én üzenetet hoztam most neked, 

Üdvözletüket bízták énreám 

Nagyapáid: az erdélyi hegyek. 

