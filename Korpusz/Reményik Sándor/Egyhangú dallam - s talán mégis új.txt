


Zeng az erdő 

- Bár kopár s lombtalan - 

Zeng az erdő. 

A cinke - 

Mi mindent rejt egyhangú dallama: 

Hóvirág csenget, 

Somvirág sárgáll 

S ibolya kékell benne, 

Ibolya - 

A cinke 

Színeket rejtő szürke dallama 

Most köszöni és így köszöni meg 

Mindenkinek, 

Hogy él, 

Hogy irgalomból, kegyelemből, 

Ingyen kapott szeretet-eledelből 

Kibírta a telet. 



S zengek most én is. 

Kopáran bár, és lombtalanul még: 

Utánozom a cinke énekét. 

S hangomban mintha - 

Pedig milyen egyhangú dallama - 

Oly különösen, mint még tán soha - 

Sírokról lopva bár, 

És oda visszalopva -: 

Hóvirág csengne, 

Somvirág sárgállna, 

S ibolya kéklenék, 

Ibolya... 

