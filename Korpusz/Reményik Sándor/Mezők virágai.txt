


Színesedik a rét. 

A margaréták föl-fölemelik 

Szelíd, fehér fejük. 

A karthausi, a hallgatag barát 

Barátkozik velük. 

Misére csenget a harangvirág 

A bükkönynek s az árva lóherének, 

A rét fölé az alkonyat terül, 

Ezer virág ajkáról száll az ének 

Hangtalanul: hozsánna néked Nyár! 



A virágok közt Salamon bolyong. 

Vállán bíborpalást. 

Fején korona, bús, nehéz arany. 

Hatalma van - és tudománya van. 

Mit is kívánna mást? 

Mégis tűnődve megy. 

Ajkán egy kérdés lebeg hangtalan: 

Mért nem olyan, mint ezek közül egy? 

