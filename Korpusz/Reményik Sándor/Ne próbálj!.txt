


Engem gyengébbnek faragtál ki, 

Hogysem próbáidat 

Állhatnám, Uramisten 

Dícsérve Téged rendületlenül. 

Azért ígyen könyörgök Hozzád: 

Ne próbálj engemet! 

Tudom, hogy vannak választottjaid, 

Akiket szentté finomít a bánat, 

Akiket hőssé edz a szenvedés, 

Akik áldják és magasztalják 

Süvöltő ostorod, 

Mert minden csapás nyereség nekik. 

Nem én, nem én! 

Én igazabbá, emberebbé 

Nem tisztulok sötét eged alatt. 



Engem csak torzzá teszel és fonákká, 

Engem csak összetörsz, 

De szobrot szenvedéssel 

Mégsem faragsz belőlem, Istenem. 

Nekem kék szemed derült ege kell, 

Örök mosolyod aranykupolája, 

Őszi erdőkben halk lélekzeted: 

Hogy kinyíljék szívem, 

Szépségben s szeretetben - másokért, 

Hogy ne kerengjek, mint a kerge állat 

Veszett irammal, öntudatlanul 

Önzésem és nyomorúságom 

Őrült köreiben. 

Ha azt akarod, hogy dícsérjelek 

Szárnyaló énekkel, én Istenem: 

Adj enyhülést, ne próbálj engemet! 

