


Hajtsd meg a fejed, millió virág, 

A láva elé roskadjatok, kertek, 

A szellő sötét füstoszlopot kerget, 

Hajtsd meg a fejed, millió virág. 



Jajduljanak fel város, köveid, 

A láva jő, kövön kő nem marad, 

Meg nem tapasztja görcsös akarat, 

Jajduljanak fel, város, köveid. 



Feledés jő és ezeréves csend, 

Málló kövek közt megfagyott dalok, 

Mígnem szól egy késő kor: ássatok! 

Feledés jő és ezeréves csend. 



Mint éji pillék, szitál a hamu, 

Lepke, szerelmes, többé nem csapong, 

Mint árny, halálos, nő a néma gond, 

Mint éji pillék, szitál a hamu. 

