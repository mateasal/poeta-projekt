


Harmincnyolc esztendeig volt beteg... 

Harmincnyolc év... ó idő-rengeteg, 

Ó, csigalassan kúszó nappalok, 

Ó, végevárhatatlan éjjelek! 

Ó, zaj, mely őrjít, ó, csend, mely gyötör, 

Ó, tehetetlen kín, maró csömör, 

Ó, nagy alkalmak örökre múlása, 

Kis, édes percek tovasuhanása 

Hasztalanul, megfoghatatlanul, - 

Hiába termett datolyát a pálma 

S hajtott ki az olajfa vigaszul. 

Harmincnyolc esztendeig volt beteg, 

Mindenki terhe, magának teher, - 

Harmincnyolc ólomlábú év alatt 

A fátum mindent elcserél-kever 

A lélekben, a mély műhely-homályban. 

Ez a szív kővé keményedhetett, 

Túlcsordulhatott alázatosságban, 

Harmincnyolc esztendeig volt beteg: 

Ha ártatlan volt, bűnössé lett tőle, 

Ha bűnös volt, kitisztult hófehérre, 

Ha volt önérzet benne: ronggyá válott, 

Ha volt szikla-dac: finom porrá málott, 

Feküdt a tóparton, s a tóba nézett... 

A Tó, ez volt az egyetlen igézet. 

A Tó, a Bethesda, a gyógyulás: 

Leszállani szent, megszállott vizébe, 

Mikor rájön a nagy "háborodás ", 

Mikor rászáll az Isten angyala, 

Súlyos szárnyával sujtja a habot, 

S gyöngy-buborékként a titkos mélyből 

Fakadnak a megmentő balzsamok. 

A Tó... közel volt, s mégis messze volt, 

Elérhetetlen, mint a csillagok. 

A többiek mégis csak lejutottak, 

Lejutottak a bénák, a vakok 

Valaki vitte, támogatta őket, 

Hadd lépjenek a vízbe legelsőnek, 

S ki soká tűrt, sokáig vérezett, 

Egyszer mégis elsőnek érkezett. 

Csak ő, csak ő nem érkezett oda... 

Nem volt, ki támogassa, levigye, 

Talán oly súlyos volt, oly tehetetlen, 

Oly bűnös élő-halott teteme, 

Hogy ember-erő el nem bírta többé. 

Elmúlt megint a szent háborodás, 

A nagy alkalom, a boldog varázs, 

Elszállt megint az Isten angyala. 

A halott öröm utolsó leánya: 

A halványzöld fürtű tündér-remény, 

Az is a világ végére szökött. 

Éj lett, ragyogtak irgalmatlanul 

A csillagok a Bethesda fölött. 



De másnap reggel Jézus arra jött. 

