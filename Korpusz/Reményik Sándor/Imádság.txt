


Uram, rövid pár évre add csak 

A szavak csengő színezüstjét, 

Vert aranyát a gondolatnak, 

Képek suhanó selymét nékem, 

Hogy csendbe rejtsem, álomba zenéljem 

Mind, mi nekem fáj s szívemen át másnak. 

Tudjam: mögöttem százak, ezrek állnak, 

Némák, akiknek én vagyok a nyelve, 

Tüzes nyelv. Kar, értük fegyverre kelve, 

Árvák, akik nevében én beszélek 

S ha elnyelik szóm puszták, sötétségek, 

Tudjam: egy világ kínja kihallgatlan. 



Hadd dolgozzam selyemmel, vert arannyal 

S ki magam itt bolyongok tépve, árván: 

Hadd legyen minden sorom súlyos márvány, 

Márványba rótt sok-sok mély jelbetű. 



A száz sziklába befalazott kincset 

Hadd hordjam össze egy roppant halomba, 

A szerteszálló sok-sok kósza jajszót 

Ezer hangon búgó egy fájdalomba, 

Szakadjon le az idegenség fátyla: 

Aki engem lát, bennem magát lássa, 

S kik rongy létem ma méltó gúnnyal nézik, 

Az égből orzott láng, én Istenem. 

Égessen be a szívök közepéig! 



Pár évet adj csak. Akkor én, Uram, 

Kezedbe adom vissza minden vágyam, 

Mert mind betelt. És nem éltem hiában. 

