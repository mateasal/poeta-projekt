


Még élek és még mindíg dalolok, 

De már a szívemet 

Kitépték keblemből a viharok, 

S úgy zengetik: tőlem idegenül. 

Rajtam át 

Dalolnak régelhantolt istenek, 

S önnön beszédemre nem ismerek - 

És rajtam át a Végzet teljesül. 



Rajtam át 

Népek mennek az Ítélet elé, 

S keresztül rajtam roppant folyamok 

Hömpölyögnek a deltájuk felé. 



Még élek és még mindíg dalolok, 

De már a szívemet 

Kitépték s elvitték a viharok, 

S nem magamé: a viharé vagyok. 



És ha majd elcsitult a fergeteg, 

Ki tudja, - döbbent ámulattal érzek 

Szívem helyén talán 

Egy sötét lyukat, véres ürességet. 



Kit pengetett a szelíd esti szél 

S borzongatott a hűvös alkonyat: 

Magától - hogy adna az árva lant 

Ilyen sikoltó, égő hangokat? 



Az Idő, ez az óriás legény 

Tépdesi lantom s lelkem húrjait, 

Övé a dal, övé a költemény. 



S félek, a dal, amit életrehív, 

Sötétebb, súlyosabb, 

Mint amit elbírhat a lant, a szív. 



S félek, egyszer vasujjai alatt 

Sikoltva végsőt búg a gyönge hárfa - 

És elszakad. 

