


Az életednek van egy titkos csúcsa, 

Mely rejtve őrzi boldogságod, 

Egy sziklafok, ahonnan Te az élet 

Töretlen teljességét látod, 

Hol imádkoznál hosszan, térdenállva, 

Mert onnan végtelen a panoráma. 



Az életednek van egy titkos csúcsa 

Köröskörül őserdő, ősbozót - 

Keresztül-kasul vágtató csapások, 

A sok hamistól nem látni a jót, 

Isten előre ment, a csúcson vár be - 

Csak az a kérdés, hogy odatalálsz -e? 



Az életednek van egy titkos csúcsa, 

Hová a mélyből kibukkan fejed 

S a szépség minden gazdagsága, fénye 

Megáldja két csodálkozó szemed, 

Hol tiszta vagy, mint kristálypatakok 

S megnyitod szíved, mint egy ablakot. 



Az életednek van egy titkos csúcsa, 

Vezetnek hozzá szent véletlenek, 

Jaj, hogy leszállni kell, jaj, hogy nem adhatsz 

A pillanatnak örökéletet! 

S botlasz újra sok rögös, buta úton. - 



De mindegy. Egyszer fenn voltál a csúcson. 

