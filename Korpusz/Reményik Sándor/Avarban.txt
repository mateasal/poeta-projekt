


Halljátok, hogy zörög? - 

Jaj, miben járok itt? 

Jaj, miben gázolok? 

Millió ember-fáról időtlen idők óta 

Lehullott levelekben. 

Ez a világ-erdő, 

Ezek a történelem tölgyei, 

Tövükbe temetkezik a tavasz: 

Az én tavaszom, a te tavaszod, 

Mindnyájunk zöld-izzású tavasza. 

Ni, Hellas fájáról a cserfalomb, 

Ni, Róma törzséről a száraz ág, 

Napóleon és Dante sudaráról 

Egy-egy bíborlevél. 



Fakult szerelmek, fonnyadt forradalmak 

Zizegve, zúgva kísértenek itt. 

Milyen világ! 



Szeretném belevetni magamat 

Hanyatt a tengermélységű avarba, 

És úgy zizegni el együtt vele 

Minden bölcseség útolsó szavát: 

Nem érdemes! - 

De mit használna az? 



Jövőre újra zöld láng csap a fákból 

És esztelenül szép lesz a tavasz. 

