


Tempósan, békén, hegynek ballagok. 

Még majdnem hajnal van, csillog a harmat - 

Rezgőfüvön rezeg - 

De milyen mámortalan hajnalok - 

S mégis szépek ezek. 



Nem űzök immár királyi vadat, 

Ajzott íjjal tűnő romantikát. 

A szemem nemcsak merőn néz - de lát. 



Látom a lomb közt a búvó gyümölcsöt. 

Megállapítom: gyér s zamattalan, 

Mióta jó Apám a sírba van. 

Tisztán tudom: a barack elfagyott, 

Az alma, szilva hull - dió se lesz - 

S körte csak, amit pár fán dús teherrel 

Az aszály meghagyott. 

Meglátok minden csemetét külön. 

Én egyetlen fát sem ültettem itt. 

Most legalább - későn - megbecsülöm. 

S ha versre gyúlna olykor lelkem láza: 

A perzselt fűre hull tekintetem: 

A szénának az idén lesz -e ára? 



Mámortalan, szép kék hajnalokon 

Én így lépegetek 

Apám, Nagybátyám, Nagyapám nyomába. 

