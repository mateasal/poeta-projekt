


A székesegyház roppant tornyai: 

Négy óriási felkiáltójel 

E kicsi park-részletre is ügyel. 



Én itt e percben elborongva állok, - 

A holt lombot egy ember sepri össze, 

E zord zörgésbe hangzanak ki hát 

S végetérnek az őszi szertartások. 



Egy kövön jártatom a szememet, 

Emlékkő egyszerűbb már nem lehet. 

Rajta halványan két művész neve, 

Megtudom, hogy mult század közepe... 

Egyik fuvola, a másik fagot, - 

És mind a kettő milyen rég halott. 



Nem nagy nevek és nem zene-titánok... 

Jaj, az a szörnyű ember hogy zörög, 

S hogy fakulnak az őszi szertartások. 



De ki tudja, - Pécs ősi városában 

Egy unokában, vagy dédunokában 

Valahol él a testté vált ige, 

A gyümölcstermő, áldott szerelem, 

Mit felidézett régi dobogón, 

Régi májusban, égig-lobogón 

A fagot s fuvola meddő szíve. 



S a lenge hang, amelynek nincsen partja, 

Most nemzedékek bolthajtását tartja. 

Azért bennem is, míg itt halkan állok 

Újrakezdődnek régi szertartások. 

Seperj kísértő, zörögj csak, zörögj, - 

Zord levélzörgés alól, föld alól 

Fagot s fuvola kettős hangja szól. 

