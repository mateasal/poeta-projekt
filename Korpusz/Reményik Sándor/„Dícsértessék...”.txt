


A hegyről jöttem lefele. 

Valami komor áhítat 

Ragyoghatott az arcomon: 

Nagy fény és nagy homály, keverve. 

Mint napsütötte havason 

A fellegeknek árnya. 



És szembe jött egy kisgyerek. 

És felnézett reám. 

Kicsi lélek gyolcsba, mezítláb. 

Valamit észrevehetett, 

S mintha látná pap-bácsiját, 

Kalapot emelt: "Dícsértessék "... 



E percben papnak éreztem magam, 

Isten papjának, úgy mint senki más 

És ősi joggal válaszoltam 

A kisgyereknek; Amen, mindörökké! 

