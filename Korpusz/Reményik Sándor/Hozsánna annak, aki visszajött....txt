


Én nem ismerlek Téged, ifjú nő, 

Nem láttalak soha, 

Ma hallottam, hogy a világon vagy, 

Ma hallottam: Erdélyországé vagy, - 

Hozsánna neked, aki visszajöttél. 



Te nem tudod, micsoda fájdalom 

Örvénylik az én örömöm mögött: 

Búcsúzni mindíg, búcsúzni megint... 

De egy fecske most visszaköltözött, 

Hozsánna neked, aki visszajöttél. 



Búcsúztatni, - ó hányszor búcsúztattam 

Tíz esztendő alatt, 

Szívem elfáradt, könnyem elapadt, 

Szavam se száll az indulók után, - 

Hozsánna neked, aki visszajöttél. 



Mert most se telt még be a sorspohár, 

A nagy sebből a vér most is buzog, 

De búcsúztatni én már nem tudok, - 

Ahelyett kendőm feléd lengetem: 

Hozsánna neked, aki visszajöttél. 



Áldott legyen a bejöveteled, 

A hegyek istene legyen veled, 

Áldott a frigy, mely visszaragadott: 

Sodró, szerelmes székely Nemere, - 

Hozsánna neked, aki visszajöttél. 



Én nem ismerlek téged ifjú nő, 

De Te vagy az én elégtételem, 

Ki annyi drága ismerős után 

Hasztalan tártam ki tartó kezem: 

Hozsánna neked, aki visszajöttél. 



Szeretnék most a télbe kirohanni, 

S neked, Te idegen 

A végtelenből virágot szaggatni, - 

Csakhogy ne lássak több búcsúvirágot, - 

Hozsánna neked, aki visszajöttél. 



Nagyon fáj a szívem, 

Tán azért lengetem 

Tüzes üszökként ezt az örömöt, 

Dacos, kétségbeesett örömöt: 

Hozsánna egynek, - aki visszajött! 

