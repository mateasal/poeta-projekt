


Sírt keservesen, tehetetlenül, 

Ideg-tépőn és szívet-szaggatón. 

Szülő-szív nem volt a szívem helyén, 

Karomra nem vehettem ringatón. 

Nem segíthettem rajta semmikép. 

Csak néztem riadt bús poéta-szemmel, 

Nagy szánalommal és nagy félelemmel 

A gyermeket, a mások gyermekét. 

A sírásában infernó jajongott, 

Azt hittem, összecsap a föld s az ég. 

Kis ajka ahogy görbült lefele, 

A végtelenbe kérdőjelet írt, 

Azt kérdezte, hogy mért jött ő ide. 

Csöpp száján, e parányi résen át 

Kitörni, s égignyujtózkodni láttam 

A nagy démont: a Diszharmóniát. 



Az ősök sorát láttam szertefolyni, 

És kis testében újratömörülve 

A nyomorúság kardalát dalolni. 

A szülők találgatták: mi leli. 

Én tudtam, látón s tehetetlenül 

Tudtam: egy fáj: az élet fáj neki. 

Szegény kis szíve új kis dobverő, 

Mellyel a sors a vak marsot veri. 

Hová, hová, minek, minek? 

A végzet dobját minek veritek, 

Szegény kis dobverők, szegény szívek? 

Elkábultam, - nem tudtam hol vagyok, 

S az Isten velem van, vagy ellenem, - 

Hálát adtam, hogy nincsen gyermekem. 



Két pici csillag, 

A miriádból kettő, 

Két összeillő: 

Az égről lefutottak. 

Azelőtt fenn ragyogtak, 

Azelőtt tükröződtek 

Tavakban, tengerekben, 

Csillagravágyó bús emberszemekben. 

Most bennük tükröződik a világ. 

Körülbámulják ezt a szűk szobát, 

E gondból rakott ember-madárfészket, 

Néznek kereken, értelmetlenül, 

Tapogatódzva, vad-idegenül, 

Csak pitymallik bennük a csillag-lélek, 

Fénye elkopott a nagy zuhanásban. 



Most átfutott arcán egy sugár. 

Egy tűnő, húnyó, bujdosó sugár, 

Mely annyi sírás-zivatar között 

A homlokunkra mégis visszajár. 



Látom üstökös-útja fordulóit: 

Mikor anyjára csillan: "Ismerem !" 

Mikor mint fényszökőkút, vagy rakéta 

Lobban fel az első játékszeren. 

Mikor mélázva, csendes ragyogással 

Nyomon kíséri az első mesét. 

Mikor először símogatja meg 

Egy kisleány rokon-tekintetét. 

Látom az első saját-gondolatnál 

S az első büszke férfi-tett után 

E visszatérő üstökös-mosolyt 

Derengni éjbehulló homlokán. 



De mindhiába anyaöl és játék, 

Tündérmese, gondolat, szeretet: 

Az ürben járó üstökös-mosoly 

Görbéjét kiszámítni nem lehet. 

Soká elmarad, ha tetszik neki, 

S ha tetszik, gyakrabban is megjelen, 

S útja szeszélyes tűz-kanyarodóit 

Igazán csak Te tudod, Istenem. 

Azt is tudod, hogy nyomorult vagyok, 

Mosolyod rajtam ritkán ragyogott, 

Értem kivételt kedved nem tehet. 

Nem rövidítheted meg a telet, 

Nem hosszabbíthatod meg a nyarat. 

És mégis kérlek, engedd visszatérni 

Gyakran e gyermekhez a sugarat. 



Jöttünk, mentünk, beszéltünk hangosan 

Gyors lámpafény gyúlt, hirtelen sötét lett, 

Az ajtó nyílt, az ajtó becsukódott, 

Feldübörgött a nagyváros zaja: 

Ő csak aludt. 

Az álma mélyebb volt a tengereknél, 

S a csúcsok csendjénél fenségesebb. 

Hol járt, ki mondja meg? 

Micsoda álompartokon barangolt? 

Talán otthon, az igazi hazában. 

Aludt, mint gyökerében a virág, 

Aludt, mint a rügyben a rengeteg, 

Aludt, mint a vetés a hó alatt. 



Éreztem, ez az Isten békessége, 

Mely minden értelemnél magasabb. 

