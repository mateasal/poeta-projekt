


Ülünk a tűz körül öten 

És Nikolaj a hatodik, 

Kit küldtek messze muszka puszták, 

És azt se tudja, hogy van itt, 

Nikolaj, ki a málhánk hordta eddig 

S most szítja némán a tüzet, 

Nikolaj, a fogoly, a rab, nekünk 

Nagy Muszkaföldről élő üzenet. 



Üzenet, hogy ím: ott is jók a népek, 

Ott is szelídek, komoly-kékszeműek 

S a szemük ott is csodamélyre tágul, 

Ha, mint ezé itt, csendes tűzbe bámul. 

Nézzük és nedves szemünkből törülnők 

A hároméves, rettenetes álmot: 

Tán dajkamesék csupán a kozákok?! 



Vagy tán ez itt, ez volna a kozák, 

Ki hegyen-völgyön a nyomunkba hág, 

Tótul ha szólunk, értőn mosolyog 

S kezéből ád a lónak abrakot? 

Kit szeretnek a felvidéki rétek, 

A magyar erdők, öreg fenyvesek, 

Mert tudják, hogy, az ő szívéig érnek. 



Csak néha száll egy Volgamenti emlék 

Szívére, ha mint néma kőkereszt, 

Ül a tűz mellett összefont karokkal, 

És egy közülünk magyar dalba kezd. 



Hiszen itt is jó... nem hiányzik semmi 

És mégis: be jó volna hazamenni! 



Egy hívó dal... egy Volgamenti emlék... 

A viszontlátás... csakhogy várni kell még... 



Hisz ismerős már itt is minden út 

De legpuhább, amelyen hazajut. 



S Nikolaj megint a tűzbe bámul, 

Merengő kék szeme csak tágul, tágul, 

Két keze ölben: embert sosem ölt. 



Kérdezzük tőle: hol a Muszkaföld? 



Akkor Nikolaj északnak mutat, 

Hol sziporkázó csillagok alatt 

Mered a Tátra sziklakemény lánca. 



Mutatja: azon túl van a hazája. 

