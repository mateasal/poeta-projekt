


Szédülve és félelmes-betegen, 

Káprázó szemmel és tétova lábbal 

Vonszoltam magam késő esti órán 

A holt-emlékű sétatéren által. 

Hol vannak, kikkel hajdan jártam itt? 

S boldog magányom zengő titkait 

Az éji lomb most vissza mért nem zúgja? 



S ahogy így testben, lélekben letörten 

Vonszoltam a sétányon magamat: 

Előttem elkáprázott három pad. 



Ahogy így vonszoltam magam sután, 

Mellettem három pad egymásután 

Eltűnt és elmaradt. 



Egyiken szerelmes pár üldögélt, 

Ölelték egymást, őket a sötét. 

Az életemből ez a jelenet 

Hiányzik, de nem bánt az engemet. 



A másik padon egyedül egy férfi. 

Felbámul, szeme az egeket méri. 

Magában van, és mégis vele minden, 

Mereng a neki jutott drága-kincsen, 

Övé minden csillag és minden asszony, 

S a varázs-ige, hogy mosolyt fakasszon, 

Vagy könnyítő könnyet - ahogy akarja. 



Békessége van, nagy gyötrelmek árán, 

De végül semmi, semmi sem zavarja. 

A teremtésben mégsem ő a vesztes, 

Mert minden dolgok lelkébe szerelmes. 

Felbámul, és némán hálákat ad, 

S szállnak kezére égi madarak. 



Ez lehettem volna, - s félig se voltam, 

E férfi: az én vágyam, félig-holtan. 

A harmadik pad a sorban üres volt. 

Azon nem pihent sem eleven, sem holt. 

Gondoltam: ha ráülnék pillanatra: 

Az a pad akkor is üres maradna. 

