


Hogy jő az ihlet? Ezt kérdezte tőlem 

Kiváncsin valaki. 

Hát - néha úgy jő, mint a langy eső 

És néha, mint a villám, 

Mely erdőre csap tölgyfát gyujtani. 

Van rá eset, 

Hogy harsonát fú és dobot veret. 



Máskor úgy érezem, 

Mint egy cirógató, szelíd kezet. 

Azután megragad, 

Borzongat, dideregtet, mint a láz, 

A pokol mélységéig megaláz 

Az égig felemel. 

Majd én vagyok a "hangulat-halász ", 

Kire a végtelenség rálehel. 

