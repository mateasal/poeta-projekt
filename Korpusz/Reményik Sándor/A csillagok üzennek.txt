


Ó, mi szívesen félreállunk, 

Mi sápadt, beteg csillagok, - 

De hát, - mutasd meg a napot, 

Amelynek nincsen alkonyatja, 

S mely szakadatlanul ragyog, 

Mutasd meg, kérlek, a napot! 



Azért, mert kell a napmeleg, 

Kalászba hívni a magot, 

S szökkenteni élet-csírába: 

Le ne becsüld a csillagot, 

Mely nem fogható cél-igába, 

És magányosan - csak ragyog, 

Le ne becsüld a csillagot! 



Rövidülnek a nappalok, - 

És az éjszaka egyre hosszabb - 

Örülj, hogy vannak csillagok, - 

S a csillagot ne ostorozzad, 

Mert az éjszaka egyre hosszabb. 



A nappal láthatatlan csillag 

Az éji égre azért virrad, 

Hogy tétova tekinteted' 

Szelídebb fényben megfürössze - 

S talán - lángoló nap az ürben 

S talán Te látod csak kihűlten, 

Mert Te vagy tőle messze-messze. 

