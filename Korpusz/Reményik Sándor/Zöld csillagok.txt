


A kisvasutat befútta a hó - 

Szánon jött a havasról valaki. 

Éjjel, havon és holdvilágon át. 

Fagy megkímélte, farkas elkerülte, 

Fenyők kísérték: Isten katonái, 

A rengeteg mint gyermekét ringatta: 

Lélekringató fehér rengeteg. 

Megérkezett frissen, vidáman. 

A telefonban úgy csendül a hangja, 

Mintha sziklák közt szabad szél kacag - 

Azt mondja: százszor szebbek odafenn 

És óriás nagyok 

És zölden, zölden, 

Zölden ragyognak a csillagok! 



Zöld csillagok: szíven fogott a szó. 

Mióta nem nézek az égre én! 

Nincs mit keresnem, nincs mit várnom onnan. 

S ha egy-egy este fel-feltéved 

A tekintetem révetegen mégis: 

Olyan kopottak, közönségesek, 

Fakók és nem - nekem - valók, 

Színehagyottak, idegenek, unottak, 

Betegek, akár én, a csillagok. 

És nem tudnak rajtam segítni - 



Zöld csillagok: szíven fogott a szó. 

Ez az egy színes szó szíven fogott. 

Én Istenem, Te nagyon jól tudod: 

Nem kívántam soha sokat. 

Csak egy egészen kicsikét 

Emberül és igazán élni. 

Tebenned hinni, szeretni, remélni 

S meghalni zöld 

Reménység-csillagok alatt. 

