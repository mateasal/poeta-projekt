


Vándor, ki egykor viharos hegyélen 

Reccsenő szálfák közt ujjongva álltam, 

A mindenségbe veszve elenyésztem, 

Fenyővé, köddé, zuhataggá váltam, 

- Ó olvasóm riadj, s tagadj meg engem: 

Én most e csiszolt márványlap fölött 

Este hat óra s nyolc óra között 

A kávéháznak poézisét zengem. 



A magasságok nagy szimfóniája 

Törött akkordként mostan ide tér be, 

A hős-éneknek leolvadt a szárnya, 

Ide zuhant, e párás, füstös révbe! 

Itten gunnyaszt e márványlap fölött, 

Nézi a sok imbolygó emberárnyat, 

Tűnődik, hogyan szerezzen új szárnyat - 

A kávéházban - hat és nyolc között... 



Mi vonz ide? Csak Isten a tudója, 

Nem a szivarfüst, nem az emberek, 

Nem is a barbár kártya-idióma. 

Nem ez, nem az... tán egy-két jóbarát, 

Akiknek arcát látni jólesik... 

Ó de hányszor ülök itt egyedül, 

Míg álmaim a valót színezik. 

Talán e zsongás, e "murmur incertum ", 

Mely néha olyan, mint a szél moraja, 

Máskor meg mint távol hullámverés... 

Úgy úszom rajta, mint eloldott sajka. 

Talán a forró kávé hideg este, 

Talán a pincér nyugodalmas arca, 

Ki óhajtásom előre kileste. 

Talán - kezdődő öreglegénységem, 

Mely itt örökös horgonyt vetni készül, 

Sejtve, hogy ez lesz végső menedékem. 



És mégis van, és itt is van varázs... 

Ha akarom: a vaskályha ölében, 

Mint régi napnyugták láng-özönében, 

Úgy izzik, úgy piroslik a parázs, 

Míg az óriás tükörablakokra 

Egy fenyveserdő rajzolódik jégből, 

A láthatatlan festő vas-kezétől 

Plántálva cik-cakos oromzatokra. 

