


A vártoronyban szűzi csend, 

A pergő rokka elpihent, 

Áll az idő s nincs benne óra, 

Királyfi, átkozott kezed 

A tüskerácsra mér' teszed? 

Most boldog Csipkerózsa. 



Százévig nőtt a lángsövény, 

Mögötte nincs könny, vágy, remény, 

Semmi, csak boldog álom, 

A gonosz tündér jót akart, 

Herceg, ez álmot ne zavard, 

Ne lássanak e tájon! 



Alszik, tán rólad álmodik, 

Lovag, van bátorságod itt 

Álmához mérni rongy-magad? 

Az Élet vagy, te átkozott, 

A bűnt, a bajt, a jajt hozod 

S kezedhez szenny tapad 



S ha vágynál mégis törni át, 

Találj szemben ezer halált, 

Szívedbe tüske törjön, 

Vérzőn szakítsd a lángfalat 

És úgy maradj a vár alatt, 

És szomjúság gyötörjön. 



S Te csak aludj, kis Csipkerózsa, 

Áll az idő, nincs benne óra, 

Sorsod nem mostoha, 

Az álmod szent, 

A rokka elpihent, 

Aludj, ne ébredj fel soha! 

