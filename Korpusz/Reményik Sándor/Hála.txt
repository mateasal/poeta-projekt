


Szívfájdító tavasz. 

És olyan jó. 

És olyan jó. 

És mégis olyan jó. 

Most alkonyul. 

A fák 

Fínom kis seprő-ágaikkal 

Csodás színekbe mártva állanak 

Nagy-mozdulatlanul. 

Rügy ring az ágon, 

Ütemre ring, 

Hintáz az ág vele, 

Mint duzzadt, hálatelt kis szív, olyan. 

Ha pattan 

Ez az egyetlen kicsi rügy az ágon: 

Talán elárad az egész világon. 

Az alkonyatnak 

Felváltva dalolnak 



A rádió 

S az erdőben egy feketerigó, 

S nem vesznek össze, 

Összezsonganak. 

Tavasz, szívfájdító. 

És olyan jó, 

És olyan jó, 

És mégis olyan jó. 

Mert látó lettem újra. 

Mert halló lettem újra. 

Mert, bár halottaimat hantolom: 

Húsvét felé megyek. 

Húsvét felé megyek. 

Mint zengő szél az ágon a rügyet: 

A hála emeli, 

Felemeli duzzadó szívemet. 

Ha pattan 

Ez az egyetlen kicsi rügy az ágon: 

Talán elárad az egész világon. 

