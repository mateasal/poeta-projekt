


A világ egy kopott szekér, 

Haladna, de nem messze ér; 

Itt is törik, ott is szakad: 

Sose féljünk, hogy elragad. 



A világ egy régi mente, 

Moly, penész, por összeette, 

Folt sem állja, foldani kár: 

Cérna után szakad mindjár '. 



A világ egy tói malom, 

Néha tenger vize vagyon, 

Néha csepp sincs, úgy kiszárad; 

Amint kéne, sosem járhat. 



A világ egy vén muzsikás, 

Nem tud ő már kezdeni mást; 

Minden hangból húz csak felet, 

Minden nap egy nótát feled. 



A világ egy rozzant csárda, 

Rossz menedék télbe ', nyárba '; 

Télbe' fázol, nyárban ázol: 

Mégis benne éjszakázol. 



Részeg ember ez a világ: 

Ötször, hatszor egy nyomba hág; 

Kész ugorni hegyen völgyön 

S felbukik a síma földön. 

