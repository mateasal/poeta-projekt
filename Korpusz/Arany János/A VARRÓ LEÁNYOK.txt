


Lyányok, lyányok: lakodalom, 

Oh, be sok szép népe vagyon! 

Sok fehér ing: bő az ujja, 

Libeg-lobog, ha szél fujja. 



Sem hegedű, se cimbalom, 

Beh szomorú lakodalom! 

Mintha orruk vére folyna - 

Dehogy lennék menyasszonya! 



Jaj, ki vágyna menyasszonynak, 

Akit harangszóval hoznak! 

Gyászos ének búg előtte: 

Sírva mennek esketőre. 



Nem menyasszony, - vőlegény volt: 

Hat legény hoz zöld koporsót, 

Apja, anyja sír előtte, 

Keserves a menyegzője. 



Apját, anyját jól ismerem, 

Megmondanám, de nem merem, 

Mert a szívünk megdöbbenne... 

Egyikünké megrepedne. 



Lyányok, lyányok, vegyetek fel 

Fehér ruhát s jőjetek el 

Ma csak halott-látni,... holnap 

Kivinni zöld koporsómat . [ 1] 

