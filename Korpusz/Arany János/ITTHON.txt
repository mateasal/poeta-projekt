


Mint a madár a fészkére, 

Szomju vándor hűvös érre, 

Mint a gyermek anyaölbe: 

Vágyom én e nyájas körbe. 



Itt, enyelgő kis családom 

Közt, van az én jó világom; 

Künn borong bár a magasban: 

Itt örökké csillagos van. 



Csillogó szem, mosolygó ajk: 

Ez az amit szívem óhajt, 

S küszöbömet átallépve, 

Ez derűl itt én elémbe. 



Szívem ifjul, gyermekké lesz: 

Kis örömet nagynak érez, 

Körülem is ártatlan kedv 

Játszi pillangója repked. 



És felejtem egyelőre 

Gondjaimat a jövőre: 

Mi nehéz súly függ e vállon, 

Nehogy kedvök búra váljon. 



Gyermek-szívvel, öntudatlan 

Nyugszom meg e gondolatban: 

Hogy övéit el nem hagyja, 

Ki mindnyájunk édesatyja. 

