


Ismertem én - ismerte minden, 

Nem oly rég azt a jó urat, 

Ki öreg volt már férfi-renden, 

S vénült korig ifjú maradt; 

" Öreg" névvel hódolt eszének 

Az a bizalmas tisztelet, 

Mely a szivet nem érzi vénnek, 

S midőn tisztel, inkább szeret. 



Egy oly remek könyv mássa volt ő, 

Minőt - évezredben alig - 

Nagy bölcs teremt, vagy égi költő; 

Melytől új eszme foganik 

Firól-fira az ember-észben, 

Élvezi nem, kor, vegyesen: 

Az együgyű is érti részben, 

De a tanult sem teljesen. 



" Jó bácsi" már a zsenge kornak, 

- - - - - - - - - - - - - - - - - 

És a hazafiság - ne lenne 

Méltóbb erény mindannyinál: 

Azt mondanám: nagyobb volt benne 

Az ember a hazafinál. 

