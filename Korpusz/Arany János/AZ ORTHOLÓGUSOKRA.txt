


De mivel verba valent usu, 

Halad a nyelv, akárhogy nyúzzu(k). 



Kisütik, hogy a magyar nyelv 

Nincs, nem is lesz, nem is volt; 

Ami új van benne, mind rossz, 

Ami régi, az meg tót. 



Boncold csak nyelvész! hát baj, hogy az áldozat elvész? 

Tartozik ez tereád ?... Egy bizonyos: nem anyád! 



Szót, ragot és képzőt idegentől mennyit oroztál 

Attól fogva, hogy e négy folyam árja itat, 

Miklosich és Dankovszky nyomán s irigyelve babérjok' 

Egy sereg ifju tudós rád bizonyitja mohón. 

S minthogy utánok a szláv böngészni valót nem igen hágy, 

Most jön a német, oláh, új-görög és talián, 

Perzsa, tatár, török és amit száz évig az átkos 

Újító szellem vak dühe fúrt-faragott. 

E nagy munka ha kész, (sietős ! ), a többivel aztán 

Visszamehetsz Magyarom, Scythia téreire. 



Ahogy indult a nyelvészet árja: 

Árpád nyelve csak ferdített árja. 



Ezután már hát hiába 

Küldtök vissza Ázsiába, 

Illünk az orosz igába, 

A nagy Szláviába. 



Amit Miklosich és Dankovszky s Leschka szerényen 

Meghagya, Bernátok kótyavetyélik el azt. 

Kapkod ürügyhöz ez is, mint a mennykőhöz előde, 

Hogy, ha mi bönge maradt, elszlavizálja szegény. 



Már ha ki van kártyád, sincsen ki a nyelvtudományod, 

Nyelvőr! nem nyelv-őr vagy te, ha nyelvi malheur. 



Oh Búdenc, Búdenc! magad is már mennyire túlmensz, 

Nézd fiadat, Simonyit! Elhagya, rád se konyit. 

