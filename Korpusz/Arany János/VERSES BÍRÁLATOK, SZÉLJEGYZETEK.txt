


A vers jó, csak az a hiba, hogy sok lábai sánták, 

Sándor öcsém, máskor görgetegebbre csináld. 



Kanna akarván 

Lenni, minek váltál csuprocskává a korongon? (Horác.) 



Vág, szúr, csíp, harap, öl: simit is, de nem ám szőrmentén. 

Nem csoda, Borzos, azért, hogy hajad élire áll. 



Szép, jó vagy, de az álnevet hagyd; mert rajtad a névnek 

Megbosszulja magát jogszerű birtokosa. 



Bezzeg ez ám megfőzte, követvén Róma szakácsát, 

Hús, víz benne elég; kár, sava hogy kimaradt. 



Ostoba Kauderwelsch! ez az öt sor jó az egészben. 



Meglehet, úgy is van, de hisz a patvarba! 

Annyi lángliszt közé egy gyüszűnyi korpa! 

Nem az a baj, hanem, ha oly rég nem tettem, 

Most a korpa közé minek elegyedtem. 



Tudtam én előre, hogy evvel így járok, 

Hogy utamat állják pinduszi betyárok; 

Elismerik: hajdan hogy voltam valami: 

De ma nem engednek helyet szorítani. 



Ez nem jó-akarat, vagy hozzá - nem - tudás, 

Beteg oroszlánynak volt szánva e rugás, 

Ki, bár nem oroszlány, csak másforma beteg: 

Bír mondani annyit: "én ilyet megvetek ". 

