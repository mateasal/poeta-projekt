


Azt beszélik, rendjelt kaptam - 

Nem vetettem, mért arattam? 



Ami benne fényes: 

Az irodalomé; 

Ami benne kényes: 

Egyedül magamé. 



Fénye, ragyogása... (ha van ,) 

Az irodalomé; 

Gyanúsítása... (a' van ,) 

Egymagamé! 



Járnak hozzám méltóságok, 

Kötik rám a méltóságot: 

" Megbocsásson méltóságtok, 

Nem érzek rá méltóságot." 



Csillagot, keresztet noha rám aggattok, 

Boldog ez a kebel nem lesz már alattok. 



Ad notam: Ég a kunyhó, Ropog a nád... 

Kis keresztem 

Hogy szereztem? 

Feleljétek ezt, ha kérdik: 

Elkopott a lába térdig. 



Székács, Arany, Szilassy 

S hazánk több ily pimaszi 

Keresztekért akarnak 

Sírt ásni a magyarnak! 



Minek nekem a rendjelek? 

Szamárháton bársony nyereg? 

Csillagom, galambom. 

Minek nekem az a kereszt? 

Disznóorra arany perec? 

Csillagom, galambom. 



A hiúság gőzi bánt -e? 

Hogyne, arra van nagy ok: 

Pegazusom Rozinánte, 

Magam Don Quixote vagyok. 



Ha békülnek, határt hánynak, 

Egy suhancra jó sort vágnak: 

Én is, amit sorsom rám mért, 

Elszenvedem - a hazámért! 



Ha én egy jót alhatnám - 

Száz keresztért nem adnám. 

