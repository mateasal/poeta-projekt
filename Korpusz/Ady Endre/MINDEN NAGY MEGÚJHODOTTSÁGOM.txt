


Megvonom szépen büszke vállam 

És lehull rólam minden, ami volt 

S feléd sikolt 

Minden nagy megujhodottságom. 



Minden asszonyom visszahoztad 

És te vagy a szép, fényes ráadás 

S az áradás 

Kicsap a virágos rétekre. 



Kis csillagom, be jól szeretlek, 

Be megszerettem érted a Jövőt, 

Nagyra-törőt, 

Úgy szeretem most már magunkat. 



Úgy szeretem, hogy benned élek 

S hogy te bennem vagy, úgy szeretem: 

Óh, szerelem, 

Be virágos vagy s véghetetlen. 



Óh, szerelem, voltam és multam, 

Óh, szerelem, óh, jövendő idők, 

Kényszeritők, 

Hálát bókol ős ifjuságom. 

