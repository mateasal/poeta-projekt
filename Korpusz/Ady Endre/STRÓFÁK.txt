


Viaskodik, csatáz a lelkem, 

Hogy önnön-gyászát csak hazudja, 

Hogy útja a bolondok útja 

És én magam még meg se leltem... 



Viaskodik, csatáz a felhő, 

Hogy ő eget bevenni jött el 

S a szomjas földre hull özönnel, 

Ha perce, a lehullás, eljő. 



A felhő csak úgy sejt az égrül, 

Én már vagy kétszer belenéztem 

S nem láttam mást a ködnél mégsem. 



Lehullani csatázás nélkül: 

Ez nagy!... S így szólni a viharban, 

Lehullottam, de - így akartam. 



Én édes, első asszonyom, 

Tudásnak érett almafája: 

Te bűnöd az én Gascogne-om!... 



Ki asszonycsókot kért s kapott már, 

Sem bolond, sem bölcs nem lehet, 

Gőggel telt lelke csak sajog, vár... 



Én édes, első asszonyom, 

Te általad lettem futó bölcs, 

Te bűnöd az én Gascogne-om!... 

