


Beteg vagyok, egy kis faluból 

Leskődöm vissza a világba 

Hidegrázós emlékezéssel: 

Hátha üldöznek, hátha, hátha. 



Félek a sugaras napokon, 

Minden kicsi látástól félek 

S ha ablakomból messzelátok, 

Reszket és nyög bennem a lélek. 



Minden aggaszt, minden fáj nekem, 

Ami a multam visszahozza: 

Derült horizon, üzenet, fény, 

Sejtett sóhajtás, hírlap, posta. 



Mindentől félek nyugtalanul, 

Már nincs se alvásom, se álmom. 

Én istenem, hogyan is függök 

Ezen a zord élet-párkányon? 



De néha reggel késik a fény 

S ülök büszkén, dölyfös örömben: 

Köd a falun és én érzem jól, 

Hogy biztos vagyok e szent ködben. 

