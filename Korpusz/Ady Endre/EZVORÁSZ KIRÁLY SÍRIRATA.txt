


Ezvorász király pihen itt, 

Szerette az isteneit, 

Szerette a bort és a nőket, 

A vitézi hadbakelőket, 

Szerette a földet, a magot, 

De búsan halt meg, 

Mert gyermek néki nem adatott. 



Öreg pap guggolt lábainál 

Midőn vergődött a király 

S az ágyasházi asszonyoknak 

Szépei messziről zokogtak. 

» Jaj, Ezvorász talán már halott 

És úgy hal ő meg, 

Hogy gyermek néki nem adatott.« 



Száz kengyelfutó szétszaladt, 

Hoztak szép arcu ifjakat, 

Valamennyi pór tőről metszett, 

Pozsgás lelkek, királyi testek 

S az öreg pap rájuk-olvasott 

És a királyra, 

Akinek gyermek nem adatott. 



És lőn, hogy meghalt a király 

És, íme, itt, hol e sír áll, 

Száz asszony sírt s kiket nem szüllek, 

Száz királyi ifjú serdültek 

És Ezvorász király víg halott: 

Atyaként halt meg, 

Bár gyermek néki nem adatott. 

