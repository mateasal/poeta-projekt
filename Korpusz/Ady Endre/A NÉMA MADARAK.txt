


Ott húznak el minden délben, 

Nyári délben, 

A süstörgős, a fénycsóvás Nap alatt: 

Arany-tollas, arany-boglyas 

Madarak. 



Kincs-madarak, csodás griffek, 

Néma griffek, 

Napba-néző, elátkozott keselyük. 

Egy-egy gyémánt, büszke gyémánt, 

A fejük. 



Hangtalanok, büszke némák, 

Könnyes némák. 

Lehullnának, ha egy hangot ejtenek, 

Szürkén, mint a szürke sorsu 

Verebek. 



S ott húznak el minden délben, 

Nyári délben, 

Sötét gőggel ragyogva a Nap alatt: 

Arany-tollas, arany-boglyas 

Madarak. 

