


Gyermek vagyok. Temetőben 

Tarka szárnyú pillangókat kergetek, 

Átrohanok könnyü szívvel 

Sok besüppedt, elfelejtett sír felett. 



Gyermek vagyok. Megfürösztöm 

A ragyogó napsugárban lelkemet, 

Nem látom a hervasztó őszt, 

Csak a fényes, napsugáros életet. 



Gyermek vagyok, kinek lelkén 

Minden napfény, minden sugár átragyog, 

Eltemetek, elfelejtek 

Minden sebet, minden régi bánatot. 



Gyermekszívvel elfelejtem, 

Hogy csalóka, ámító az őszi fény 

És hogy engem megcsalt eddig 

Minden álom, minden tündöklő remény. 



Gyermek vagyok: temetőben 

Tarka szárnyu pillangókat kergetek 

S álmaimnak temetőjén 

Csalogató álmok után sietek... 

