


Egy ablaka lesz a szobámnak 

És arcomon ezer redő 

S száz lépésre a temető. 



Kis temető a falu alján, 

Olyan szelíd s mégis merész: 

Holdas éjen szemembe néz. 



Hajnalig bámulunk egymásra 

S olykor a lelkem is remeg: 

Jaj, a temető közeleg. 



Engem is visznek titkos szárnyak 

S már azt sem tudom, hogy vagyok, 

Hogy élek -e? S a Hold ragyog. 



Alszik a falu, én virrasztok, 

Nézem, nézem a temetőt: 

Itt van az ablakom előtt. 



Síró, rettegő félálomban 

Ezerszer is megkérdem én: 

Én szállok, vagy ő jön felém? 

