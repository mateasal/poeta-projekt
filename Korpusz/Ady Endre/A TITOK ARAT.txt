


Aratja a Földet a Végzet: 

Nagy aratás van, sokasodik 

Kereszt és tarló 

S aki eddig az égre nézett, 

Hűlt orcával ma sárba hajló. 



S ki a szentek véréből ivott, 

Szilajul, veres fenevadján 

Nyargal részegen 

A szörnyű asszony, a Titok 

S minden ugrásra száz tetem. 



Vörös bársonyban és skárlátban 

Nyargal és dermesztően kacag 

S meghal a lélek 

S így rosszabb, mint holtan a sárban 

S ez rosszabb halál, mint az élet. 



Mind őrülünk, arat a Titok, 

Halott lélekkel botorkálunk 

S az asszony kacag, 

Ki a szentek véréből ivott: 

Fúl az ember s ő arat, arat. 

