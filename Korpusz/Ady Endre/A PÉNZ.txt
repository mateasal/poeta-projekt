


Cécile, ballagj csak velem: 

Börtön vár és szerelem. 



Bús szíved másért eped: 

Mindegy. Én megvettelek. 



Kalitkád ékes csoda: 

Másé nem leszel soha. 



Nem csókol meg soha más: 

Való leszek s látomás. 



Cécile, ballagj csak velem: 

Börtön vár és szerelem. 



Óhajt az álmom s eltűr a testem, 

Sok juhu Lábán, 

Lipótvárosnak leánya Pesten. 



Külömb vagyok én sok hiu másnál: 

Gyere, rút Lábán, 

Melegem ágyán sohase fáznál. 



Én megbocsátom csúnya növésed: 

Sok juhu Lábán, 

Mert sok a juhod, mert sok a pénzed. 



Nagy, új szerelmi tüzekkel várlak: 

Gyere, rút Lábán, 

Sok a te pénzed: nagyon kívánlak. 

