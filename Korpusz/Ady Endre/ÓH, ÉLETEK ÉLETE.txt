


Óh, életem, 

Be nagyon és igaztalanul szeretlek, 

Én életem, óh, életem, 

Te vagy a legszebb, 

Életek élete. 



Meghalhatok, 

Ma inkább, mint holnap, 

De akik utánam loholnak, 

A napok, 

Fényeskedjenek fényeikben. 



Fényeskedjenek a napok, 

Az emlékek és csodák 

Tovább és tovább: 

Beszéljenek az ostobák 

Sokáig rólam. 



Óh, életem, 

Be nagyon és ragaszkodva szeretlek, 

Én életem, óh, életem. 

Sokat láttam, sírtam, 

De a legszebb 

Te vagy: életek élete, 

A legidegenebb és a legszebb. 

