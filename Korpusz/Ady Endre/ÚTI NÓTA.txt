


Úgy járok az azúr parton, 

Mint királyfi... Azaz pardon: 

Mint új rangu magyar báró, 

Pénzözönben, fényözönben 

Nyakig járó. 



Meg is ismer tán a tenger: 

Sápadt ember, álom ember, 

A vagyona néhány nóta 

S ez is nyomja egy bizonyos 

Idő óta. 



Így van, így van... Ezt se költöm... 

Odahaza, magyar földön 

Kelletlen a régi fajta, 

Új tábor van rangra, pénzre, 

Könyvre, dalra... 



Ki itt jár az azúr parton, 

Azt sem tudja, merre tartson, 

Nem új magyar s nem is báró: 

Régi magyar, ennélfogva 

Világjáró... 

