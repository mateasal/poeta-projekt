


Harcot és dögvészt aki hoztál 

Babonás, régi századokra, 

Kelj föl, óh, kelj föl, szent, vörös Nap 

Reám ragyogva. 



Csupa gyászt és feketét látok, 

Amint halódva széttekintek: 

Éjszakás, gonosz, részeg balsors 

Űz, kerget minket. 



Sokáig lesz, sokáig tart még 

A régi sors, a régi átok? 

Késlekedő, tunya, vörös Nap, 

Hozzád kiáltok. 



Nem akarok dühvel meghalni, 

Ajzott és visszatartott ívvel, 

Remény nélkül, fekete gyásszal, 

Fekete szívvel. 



Kelj föl, óh, kelj föl, szent, vörös Nap, 

Míg gyűlölök, vagyok és élek: 

Hatalmasabb, pusztítóbb lennél, 

Hogyha én nézlek. 



S ha te rám néznél, lángot küldnél, 

Amiként ez meg vagyon írva, 

A gazokra. És én nyugodtan 

Dőlnék a sírba. 

