


A Sionnak hegyén szerelmetlen, 

Boldog, ékes, hideg Valóság, 

Én Istenem, szabadíts meg engem. 



Kikért büntetsz, hogy így szétomoltan 

Még mindig fájnak a szerelmek? 

Hűs vérüek unokája voltam? 



Kikért büntetsz, hogy félve, utálva 

Kit szeretek, nem szökök tőle 

S nyomorultan huzódok utána? 



Boldog minden rossz fiad, leányod, 

Kik szerettetvén nem szeretnek, 

Vágyakkal őket meg nem alázod. 



Boldogok, kik szirthoz hasonlítnak 

S nem rózsáihoz hő-vizeknek, 

Melyek buzgón, halálosan nyitnak. 



Óh, én, világ eleven halottja, 

Csúfja, gyávája, elveszettje, 

Mindenkinek bús odaadottja. 



Óh, én, kinek gőggel szerettetni 

Volna szabad csak s nem vagyok más, 

Csak másokhoz ösztönzött semmi. 



A Sionnak hegyén szerelmetlen, 

Boldog, ékes, hideg Valóság, 

Én Istenem, szabadíts meg engem. 

