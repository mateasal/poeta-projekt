


Megint ott vagyok elverten, 

Túl a nagy, családi kerten, 

A mindszenti temetőben, 

Gondolatban s balogul: 

Megint nincs semminek célja 

És ezernyi kétség-héja 

Megint a szivemre hull. 



Itt, szívemre, éhes csőrrel, 

Húsevővel, vérevővel, 

Héja-csapatok lecsaptak 

S már sikoltni sem tudok, 

Élve, tépetten és fázván, 

Nagy-rohanva és paráznán 

Most már futni sem futok. 



Ott a tőben és kútfőben, 

A mindszenti temetőben, 

Ott vagyok Párist-loholva, 

Veszekedetten megint, 

Veszekedetten, elverten, 

Túl a nagy, családi kerten, 

Végleg, fáradtan, megint. 

