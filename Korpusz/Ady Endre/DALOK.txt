


Kivirított, illatozik 

A jázminfa virága; 

Nem adok én, mért is adnék 

Valamit a világra? 

Beszélhetnek énfelőlem 

Akármit az emberek: 

Vétkezik a gerlemadár, 

Ha párjáért kesereg? 



Sírok én is, siratgatom 

Boldogságom; hiába, 

Nem fog az már újra nyílni, 

Mint a jázmin virága. 

Ha látnátok, mikor könnyem 

Az arcomon lepereg, 

Tudom, hogy megsajnálnátok, 

Gonosz nyelvű emberek. 



Nem is olyan rossz az a sors, 

Amilyennek mondják, 

A csalódott embereknek 

Jól viseli gondját: 

Ha valakit hűtelenül 

Elhagyott a párja, 

Vigasztalást mindig talál 

Jó borban az árva. 



Szerelemről, csalódásról 

Mindig szólt az ének, 

Amióta szép leányok 

És poéták élnek. 

Mert hogyha a szép leányok 

Hívek lettek volna, 

- Csendes fészek a boldogság - 

Nem lenne most annyi költő 

S annyi rossz, bús nóta. 

