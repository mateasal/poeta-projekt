


Fiatalok, 

Forró, páratlan hadseregem, 

Nem baj, ha meghalok. 

Enyém az ország 

S a tiétek 

A legszentebb hivatalok: 

Ha meghalok. 

Ezt okosan csináltam: 

Jöjjetek, ti, 

Nálamnál bűnösebbek, 

Szebbek és kevesebbek, 

Többek és jobbak, 

Fiatalok. 

Ti vagytok az én országom 

S tiétek lesz itt minden, 

Ingyen, 

Egy kicsit a lelketekért 

S miattam. 

Előre, drága hadseregem, 

Előre. 

Bűneim piros zászlóját 

Erényeimnek sok 

Fekete rojtjával 

Lobogtassátok. 

Síromból is rátok 

( Habár ócska a szó) 

Vidáman nézek. 

Vitézek, 

Fiatalok, 

Előre. 

Nincs már nekem semmim, 

Ti vagytok az örökség, 

A jutalom, 

Ti vagytok a dalom 

S fiatalok, fiaim 

Szép lesz elesni értetek 

Majdnem-majdnem 

Fiatalon. 

