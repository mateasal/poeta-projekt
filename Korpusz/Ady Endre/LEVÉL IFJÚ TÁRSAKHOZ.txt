


Indultok? jó, ideje már bizony, 

( Tartok veletek váltig, holtig, persze) 

Bízom egy kicsit és mégse bízom, 

Fut a magyar harcosnak mersze, 

Fut a magyar harcosnak mersze. 



De hova, merre tenném és kikbe 

Hitem, lelkem és a nem várt jövendőt, 

A Jövendőt, ki nem nyílik Hitbe, 

Ha nem bonttok ki ékes kendőt, 

Ha nem bonttok ki ékes kendőt? 



Indultok? jó, ideje már, bizony, 

De kendőtök legyen ékes szép zászló 

S hadd féljenek rongy kis ormaikon 

Lovas, gyalog s törtető gázló, 

Lovas, gyalog s törtető gázló. 



Óh, fiatalság, büszke mellek, 

Be szeretettel ünnepellek, 

Lelkem kevélyi, jó utódok, 

Kik már tudjátok jól a módot, 

Hogy Bécs ellen és Minden ellen 

E kis ország még remekeljen, 

Vagy úgy haljon meg, ahogy érdem: 

Szabadság-vívás szent nevében. 



Talán holnap 

Valahol deszkákba pakolnak, 

De ti, fiatal Magyarország, 

Akárhogy osszák 

Méltán szét földedet, 

Mutasd meg, hogy 

Nem te vagy beteg 

S vagy több lesz, mint a mai bánat, 

Vagy éljen a régi Magyarország 

Magának s a kutyáknak. 

