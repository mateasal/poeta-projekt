


Mikor már szegény Catullusnak 

Beszélnie sem volt szabad, 

Lesbia fülébe más súgta 

Tovább a gáláns szavakat. 



Mikor a nóták elhallgattak 

S Catullus pihegett szegény, 

Nótákhoz csábitott félvárost 

Egy hirtelen támadt legény. 



Mikor a holttestet beszórták 

A nyár vidám virágival, 

Körül a kertben csodamódra 

Ezer új rózsát szült a galy. 



Mikor a holtnak hű barátja 

Már a sírástól berekedt, 

Szomszédban egy patricius-hölgy 

Szült pompás, erős gyereket. 



S mikor Lesbia átokkal sírt, 

Nem volt ezt szörnyű hallani, 

Ruháját úgy tépte, hogy lássa 

Szép fehér mellét valaki. 

