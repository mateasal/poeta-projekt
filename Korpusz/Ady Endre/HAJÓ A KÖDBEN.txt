


Ködben ül a Tátra orma, 

Ködben a paloták tornya 

És itt és ott, néha-néha 

Lobban egy picike fény 

És megfeszül a vitorla. 



Magyar tenger ez a tenger, 

Vésszel, köddel, gyötrelemmel 

Szeljük árját néhány százan: 

Jaj, vajon mi lesz velünk? 

Nincsen itt part, nincsen ember. 



És hajózunk, szállunk, szállunk, 

Sohase lesz megállásunk: 

Egy köd-ország Magyarország 

S hogyha Új jön, újra köd, 

Köd előttünk, köd utánunk. 



Valamikor ki kell kötni, 

Valaminek kell már jönni, 

Valahára mutassuk meg: 

Ágyúk vannak a hajón 

S az ágyúk tudnak dörögni. 

