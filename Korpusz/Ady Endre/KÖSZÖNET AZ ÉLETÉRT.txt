


Van -e szebb élet, mint a másik 

S nem mindegy -e, akárhogyan 

Verjük magunk az elmulásig? 



Úgy siratom azt, amit sírtam, 

Olyan nagy vétek a sirás: 

Esti vezeklés hajnal-pírban. 



Aki él, az mind, mind örüljön, 

Mert az Élet mindenkinek 

Kivételes, szent örömül jön. 



Én vétkeztem, százszor vétkeztem, 

De már jön a megjobbulás, 

Már az örömet látni kezdem. 



Már megragyog fénnyel az Élet, 

Mindennemű s mindenkié: 

Milyen nagy, áldott fényességek. 



Akárki helyén éltem volna, 

Életem éltem egyaránt, 

Ujjongva avagy panaszolva. 



És akármi is fog már jönni, 

Mielőtt végleg elmegyek, 

Meg fogom ezt szépen köszönni. 

