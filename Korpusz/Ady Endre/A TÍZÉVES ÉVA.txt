


Kék szemei asszonyosak, 

Nedves és friss csöpp, piros szája: 

Megcsókolom, eltaszítom 

Félőn, megbabonázva. 



Tízéves Éva, másra vár: 

Már a sírom is be lesz nőve, 

Mikor valaki elviszi 

Itatni csók-kútfőre. 



És mégis az én asszonyom, 

Ott rejtőzik temetve benne, 

Ami ma még csúf kárhozat 

S holnap üdvösség lenne. 



Kemény mell, vágy és izga vér 

Valakiért majd-majd kibomlik, 

De esküszöm: e valaki 

Majd énreám hasonlít. 

