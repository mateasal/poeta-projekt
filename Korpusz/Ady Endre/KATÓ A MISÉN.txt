


Pompás, fehér Karácsony-éjen 

Kidobta a szikrázó hóba, 

Kidobta a havas semmibe 

Magzatját a papék Katója. 



Aztán Kató, a kis cseléd-lyány, 

Szédülve, tántorogva, félve, 

Ahogy illik, elment maga is 

Éjféli, szent, vidám misére. 



Kató gazdája, az izmos pap 

S falusi nyája énekelnek: 

» Dicsértessék az egek ura, 

Hogy megszületett az a gyermek, 



Az a gyermek, ott Betlehemben.« 

Kató fölsír a papi szóra 

S az a gyermek, a betlehemi, 

Könnyezve tekint le Katóra. 

