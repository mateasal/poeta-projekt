


Fakó gyepét, kínlódó lombját, 

Őszi virágát 

Láttam ma a szigetnek 

S fakó gyepét, kínlódó lombját, 

Őszi virágát 

Legény-volt őszi szivemnek. 



Nem vádolok és nem irigylek. 

Immár hat évvel, 

Hat ősszel megcsatáztunk 

S mégiscsak volt egy kis tavasznyi, 

Kurta tavasznyi, 

Kerülgető boldogságunk. 



De, óh, mért nem kezdhetjük újra, 

Újra és mindig 

Regényét a szigetnek? 

Fakó gyepét, kínlódó lombját, 

Őszi virágát 

Szégyenlem a szivemnek. 

