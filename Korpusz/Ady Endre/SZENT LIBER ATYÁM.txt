


Szent Liber atyám, már te se gyujtogatsz 

Bennem, mint tegnap, gyehenna-tüzeket: 

Egész világ gyehenna 

S meghalt minden külön pokol. 



Meghalt az ember kicsi drámáival, 

Mámoraival, kedves bűneivel. 

Meghalt a furcsa Tegnap 

S elküldte ezt a szörnyü Mát. 



Szent Liber atyám s áldott rokonaid 

Nem fognak többé segíteni azon, 

Kinek feledés, álom 

Kell s vidám téboly és remény? 



Meghalt az ember, óh, szent Liber atyám, 

Nincsenek itt már farsangi hajnalok, 

Egész világ gyehenna 

S meghalt minden külön pokol. 



Aki tegnap élt, mit keres az ma itt? 

Ki tegnap látott, a mába nem vakul? 

Liber atyám, borodból 

Adj szivemnek bátoritót. 

