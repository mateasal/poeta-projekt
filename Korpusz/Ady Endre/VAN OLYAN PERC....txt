


Van olyan perc, mikor szivünkben 

Az élet lángja fellobog, 

Van olyan perc, mikor azt hisszük, 

Hogy lehetünk még boldogok. 

Szép asszonyarcok hosszu sorban 

Reánk ragyognak, intenek, 

Velünk vannak a csókban, borban 

Ámor és Bacchus istenek. 



De oly muló a mámor üdve, 

Elszáll az ámitó remény, 

Nem ígér édes boldogságot, 

Miként a mámor éjjelén. 

S míg ránk tolul a végzet átka, 

A mely lelkünkre visszajár - 

Szívünk olyan, olyan üres lesz, 

Mint a mámort adó pohár. 

