


Ha jókedv űz, horkantan állok 

Örömöm gyarló célja előtt, 

Óh, nagy, komor, hős ideálok, 

Fajom, átkom, bús, magyar mezők, 

Szabad -e még sírva-vigadnom? 



Ha bűneim meg-megtipornak, 

Ha vérem iszapjába esem, 

Vajon nem az ős bosszú-bornak 

Mámora gyilkol rejtelmesen, 

Régi, nagy bűné és keservé? 



Minden olyan reménytelenség, 

Ami ma a szívünkben magyar, 

Minden olyan szomorú törvényt, 

Titkot, bűnt és bűnhődést takar, 

Minden percünk kis, magyar fátum. 



Fejünkre lassan-lassan nőnek 

A beteljesedett végzetek 

Tegnapján és mostanján az Időnek. 

Mindenki mindenkiért beteg, 

Beteg századokért lakolva. 

