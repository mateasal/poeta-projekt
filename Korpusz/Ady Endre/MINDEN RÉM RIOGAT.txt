


Minden rém riogat, 

Nagy kisértet-lovak 

Száguldnak az Ég boltján. 

Mégse törjük fejünk 

Szegény, magyar egünk 

Ostoba, rossz, mai sorsának 

Majd eldőlő mivoltján. 



Hát kicsit hallgatunk, 

Csuklódjék ajakunk, 

Bús szitkokat lenyeljünk 

S inkább mint átkaink 

Véres düh szárnyain 

Szálljanak leső elleninkre, 

Harapjuk el a nyelvünk. 



Bizony meggyászolunk, 

Iródeák sorunk, 

De hallgasson a bánat, 

Gyujtó, szent betüink 

Holnap gyujtnak megint, 

De ha így is nőhet a bosszunk, 

Törjük el a pennánkat. 



Hallgatunk, hallgatunk, 

Holnapig hallgatunk, 

Gyáva játékba ötlünk. 

De kész legyen nagyon, 

Így-így, hallgatagon: 

A szótlan és pennátlan Isten, 

Torló erőnk: az öklünk. 

