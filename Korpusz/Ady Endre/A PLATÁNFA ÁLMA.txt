


A Nap huga, zöld szemü lány, 

( Kit imádnak álom-vitézek) 

Megszánt egy holdas éjjelen 

És megigézett. 



Két lábam elhült s szétbomolt 

Gyökerekként a mélybe szállva 

S itt állok a fehér mezőn, 

Mint árva platánfa. 



Girhes, szomorú derekam 

Szökkenve büszke lombot ontott, 

Lombom a felhőket veri 

S elhagytak a gondok. 



Állok: várom a Nap hugát 

Némán a nagy éji mezőben 

S koronámról hull a levél 

Zörgőn, búsan, rőten. 

