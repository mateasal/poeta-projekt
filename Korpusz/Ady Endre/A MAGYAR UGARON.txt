


Elvadult tájon gázolok: 

Ős, buja földön dudva, muhar. 

Ezt a vad mezőt ismerem, 

Ez a magyar Ugar. 



Lehajlok a szent humuszig: 

E szűzi földön valami rág. 

Hej, égig-nyúló giz-gazok, 

Hát nincsen itt virág? 



Vad indák gyűrűznek körül, 

Míg a föld alvó lelkét lesem, 

Régmult virágok illata 

Bódít szerelmesen. 



Csönd van. A dudva, a muhar, 

A gaz lehúz, altat, befed 

S egy kacagó szél suhan el 

A nagy Ugar felett. 

