


Mi köt ide engem, 

Hol nem szeret senki? 

Ez idegen helyen 

Mit tudok szeretni? 

Ha elmegyek innen, 

Minek vágyom vissza? 

Lefekvő órámban, 

Felkelő órámban 

Mért fakadok sírva? 



Mért szebb itt a virág 

S illatosb, mint bárhol, 

Hangosabb az erdő 

Madárdalolástól? 

Dalos kedvü szivem 

Mért tud csak itt lenni? 

- Itt érez igazán, 

Itt tud csak igazán 

Gyűlölni, szeretni... 



Ragyogó, sugáros 

Énnekem itt minden, 

Pedig, ki szeressen, 

Tudom jól, hogy nincsen... 

Ide köt, ide fűz 

Lelkem régi álma: 

- Bearanyoz mindent 

Legelső szerelmem 

Leszálló napjának 

Aranyos sugára, 

Búcsuzó sugára... 

