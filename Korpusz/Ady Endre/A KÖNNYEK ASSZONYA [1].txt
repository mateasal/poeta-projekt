


Bús arcát érzem szívemen 

A könnyek asszonyának, 

Rózsás, remegő ujjai 

Most a szivembe vájnak. 

Érzem az illatát is ám 

A rózsás, gyilkos ujjnak 

S véres szivemre szomorún 

A könnyek hullnak, hullnak. 



Az ajka itt mar édesen, 

A haja ide lebben, 

Az egész asszony itt pusztít, 

Itt, itt: az én szivemben. 

Bosszút itt áll az életért, 

Aknát itt ás a multnak. 

Véres szivemre szomorún 

A könnyek hullnak, hullnak. 



Nagy az én bűnöm. Vesszen is, 

Kire a végzet mérte, 

Hogy a könnyek szfinksz-asszonyát 

Megérezze, megértse. 

Maradjon szent talánynak Ő, 

Maradjon mindig újnak. 

Véres szivemre szomorún 

A könnyek hullnak, hullnak. 

