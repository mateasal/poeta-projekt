


Partom, karom magas, egyenes, 

Ölem már mély, csöndes és tiszta. 

Gyermekeim, fussatok vissza 

Karom közé. 



Óh, ti szomjas elkalandozók, 

Gyermekeim, kóbor vizecskék, 

Idegenbe tavaszos esték 

Ne csaljanak. 



Már mélyben és hívben törtetünk 

S csak áradásnak virtusáért, 

Vadvíz-kedvünk még melyre ráért, 

Nem áradunk. 



Borzasztnak esték és tavaszok, 

Bennünk csak célunk sorsa rezdül 

S mélykomolyan búgunk keresztül 

Sík tájakon. 



Mély, csöndes és tiszta, jó vizek, 

Erős karok, egyenes partok, 

Békés, tele, bús nóták rajtok: 

Férfi-dalok. 

