


Csókjaimat szedtem, vettem, 

Híven sohase szerettem. 



Ha esküdtem s majd meghaltam: 

Legjobb asszonyom megcsaltam. 



Ha akartam, ha igértem, 

Gonosz voltam tervben, vérben. 



Ha öleltem, ha csókoltam, 

Borús komédiás voltam. 



Ha gondoltam a halálra, 

Csalfán tettem, állva, várva. 



Ha valakinek esküdtem, 

Esküszóból mit se hittem. 



Ha tébolyban elájultam, 

Új nőben ébredtem, újban. 



Ha od'adtam testem, lelkem, 

Kerestem és mit se leltem. 



Csókjaimat szedtem, vettem, 

Híven sohase szerettem. 

