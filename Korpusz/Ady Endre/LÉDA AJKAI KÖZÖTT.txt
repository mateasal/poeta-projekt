


Az ajkaid közt rejtőznék el, 

De a szemeid reám nyílnak: 

Meglátnak az én cimboráim, 

Nagyon holdas most minden éjjel. 



Lédám, meddig tart a bujósdi, 

Ez az ős, húnyó, csalfa játék? 

Tudom, hogy a nyomomban vannak 

S nem szabad nyögni, sírni, szólni. 



Szomorú, zöld, nagy szemeidben 

Dőzsölnek az én cimboráim, 

Kikukucskálnak, leskelődnek 

A Mámor, a Halál s az Isten. 



Ha akarják, szivemre szállnak, 

Csókolj, Lédám, semmivé csókolj, 

Hogy hiába jöttenek légyen, 

Ha ajkaid közt megtalálnak. 

