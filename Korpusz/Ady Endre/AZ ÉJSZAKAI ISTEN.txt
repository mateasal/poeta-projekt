


Meg-megtréfál az én Istenem, 

A régi tromfot visszaadja: 

Elszökik tőlem virradatra. 

Velem van egész éjszakán. 



Jön néha-néha egy jó napon, 

Mikor egész valóját látom, 

De soha-soha napvilágon. 

Velem van s mindig éjszakán. 



Olyan ő, mint az asszonyok: 

Imádtatja nagyszerü lényét, 

De elszalad, nehogy megértsék. 

Velem van s rossz az éjszakám. 



Az Istenem, tréfás Istenem, 

Vajon miért csak éji árnyék? 

Fény-nyomában szivesen járnék. 

Velem van, de csak éjszakán. 

