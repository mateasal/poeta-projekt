


Csépel az idő, hatalmasan csépel 

S ahogy kiveri testem-lelkem szemét, 

Kezdek megtelni balga bölcsességgel. 



» Talán ez a jó: törött szalma sorsa, 

Talán ez a jó: a kicsépelt szemek. 

Bárcsak mindennek vége-vége volna.« 



» Kis céljaikat mások űzzék, mentsék. 

Boldog a szalma, mely immár magtalan 

S egy szent dolog van: az örömtelenség.« 



» Új földet hízlal a kicsépelt szalma, 

Új jövendőket, új öröm-magokat 

S legtöbbet az ér, aki meg van halva.« 



Csépel az idő, hatalmasan csépel 

S ahogy kiveri testem-lelkem szemét, 

Kezdek megtelni balga bölcsességgel. 

