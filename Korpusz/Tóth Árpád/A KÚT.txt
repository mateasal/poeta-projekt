


Ó, hogy nem úntat 

A régi kútat 

Elnézni csendbe... 

Kávája csempe, 

Vén fala süppedt; 

Rozsdálva csügged 

Vas lánca, s zizzen, 

Ha a szél szisszen; 

Fekete víz lenn 

Olajos, olvadt 

Fénnyel a holdat 

Ringatja hosszan; 

Mereven moccan 

A hűvös holdkép, 

Ó, éppen olyképp, 

Úgy felborulva, 

Mint úszó hulla 

Bús, sárga arca, 

Mint éji, titkos, 

Szegény öngyilkos 

Bús, sárga arca. 



Ó, hogy nem úntat 

A régi kútat 

Elnézni csendbe... 

