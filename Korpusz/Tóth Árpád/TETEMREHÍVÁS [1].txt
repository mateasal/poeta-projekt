


Olykor a bíbor alkonyatban 

Elnehezedik a szivem - 

Felnézek a nagy, csuda égre, 

És látást látok, úgy hiszem. 



Boldogtalan fantáziámnak 

Úgy rémlik, a felhők felett 

Azért a csönd: meghalt az Isten, 

És ravatalra tétetett. 



Fejénél roppant arany lángok, 

Antares s Orion ragyog, 

Körüle térdre rogyva sírnak 

Az árván maradt angyalok. 



Valaki megölte az Istent, 

És fekszik némán és hanyatt; 

S reszketve a gazdátlan űrnek 

Lakói hozzá bolyganak. 



Jönnek a sárga Hold-lakók és 

A Mars bölcs óriásai, 

Saturnus-népek hat szivükkel 

S Vénusz szirom-leányai. 



És olykor egy-egy emberlélek, 

A gennyes Földnek hirnöke 

Jön, és láttára szerterezzen 

A gyászolók kövült köre. 



Ilyenkor egy nagy csöpp isten-vér 

Az alvadt sebből fölfakad, 

Legördül lassan, s átzuhogja 

A végtelen világokat. 



Egy nagy csöpp, bús, meleg isten-vér - 

S a földön bíbor alkonyat 

Gyúl tőle a sötét hegyek közt - 

S én fölemelem arcomat, 



És úgy érzem, e fájó arcnak 

Nem lehet többé mosolya, 

Mert ember vagyok én is, én is, 

Az isten véres gyilkosa... 

