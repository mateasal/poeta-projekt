


Ó, Vígasz! lágy és csacska istenasszony, 

Te bárki ronggyal jószívűn parázna, 

Aludj már vélem is! őrjöngve rázza 

Vállad kezem, s esengve hív panasz-szóm! 



Emlőd közé hadd fúrom könnyes arcom, 

Tán elsimul a szájam rángó ránca, 

Suttogj nekem, leslek, gyáván, vigyázva, 

Suttogj, suttogj, akármit! tán elalszom... 



Ki ócska szókkal bús borbélylegények 

kezéből a revolvert kiveszed: 

Furcsa patkányok, fussanak szegények - 



Nézd, sírva kérem együgyű és régi 

Játékaid s kövér, langyos kezed: 

Cirógass és keríts meg: élni, élni!... 

