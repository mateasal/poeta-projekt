


Emlékszel még az augusztusi égbolt 

Tüzeire? - a cirpelő mezőn 

Álltunk, s szemednek mélyén elveszőn 

Csillant egy csillagtestvér fény... be szép volt! 



S úgy tetszett, hogy hozzánk hajol a félhold, 

- Szelíd, ezüst kar - s átölelni jön, 

Emelni lágyan, véle lengni fönn, 

Hol égi súlyt az éther könnyedén hord... 



S a sóhajunk, a fájó földi sóhaj 

Szivünkből úgy szállt, mint finom homok 

Szitál alá a tűnő ballonokról, 



S ajkad lezártam egy oly hosszu csókkal, 

Hogy addig mennybe értünk, s angyalok 

Kacagtak ránk az égi balkonokról... 

