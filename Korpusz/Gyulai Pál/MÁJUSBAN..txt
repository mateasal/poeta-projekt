


Az Isten ád tavaszt és ifjuságot, 

Szívnek szerelmet és lombnak virágot: 

Oh szép tavasz, szép ifjuság! 

Hadd reszkessen sziv és lomb örömében, 

Hadd nyiljék rajtok szerelém, virág! 



Hajnalsugár száll szívhez és virághoz 

És aranyport és arany álmokat hoz, 

Mosolygva nyílnak kelyheik, 

A föld tavasszát, éltök ifjuságát 

Egy hő sohajban s könnyben érezik. 



Szelíd holdfény enyhít borongó éjet 

És édes dallal édesebb csók ébred 

Szellők vágyó fuvalmiban; 

Elaludt rég, mi fáj, zajong és fáraszt, 

Csak a szerelem éber boldogan. 



Ne gúnyolódj ', hogy a virág elhervad, 

A szív érez csalódást és fájdalmat, 

Bús száraz ág lesz mindenik, 

S csak gyászos hollók serge száll reájok, 

És vad szélvészek vivják, tördelik. 



Csak mondhassák: virágoztam, szerettem 

Hajnal- és holdfény ragyogott felettem, 

Enyhűltem csókon, harmaton, 

S hulló levél közt, szélvészek zajában, 

Tavasz szép napja, rólad álmodom. 

