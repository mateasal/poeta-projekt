


Dér a mezőt immár megeste, 

Hull a levél, hervad a virág, 

Rövid a nap, hosszu az este, 

A szobába' van most jó világ. 



Ide mellém, kedves gyermekek! 

Jól esik most itt a tűz körűl. 

Mily vidám, mily hangos kedvetek! 

A tavasz benn ujra felderűl. 



De csak nektek és nem énnekem. 

Im atyátok ismét elborúl; 

A jövendő gondja lelkemen, 

És szemembe titkos könny tolúl. 



Hajh ki tudja, rátok hogy mi vár? 

Kétszer árva, kinek anyja nincs; 

Távol zúg az élet harca már, 

S oly veszendő minden földi kincs. 



Oh anyátok hogyha élne még!... 

De csak vígan, árva gyermekek! 

Nem tudjátok: mi a veszteség, 

Bár feledném én is köztetek! 

