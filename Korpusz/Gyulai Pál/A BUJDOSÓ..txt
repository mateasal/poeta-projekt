


« Szelek szárnyán járó, 

Édes lovam Ráró! 

Előtted van az út, 

Ne várd a sarkantyút, 

Csak előre, sebesebben, 

S a világból vigy ki engem !» 



« « Ej ej, édes gazdám, 

Ne haragudjál rám! 

Azért megyek lassan, 

Hogy itt megnyughassam, 

Az út mellett, a csárdánál, 

Hátha inni befordulnál ! »» 



Nem felel a vitéz, 

Mindig csak hátra néz, 

Törülgeti képét, 

Verítékét, vérét 

« Mint a vadat űznek engem, 

Csak előre sebesebben !» 



« « Ne szólj, édes gazdám, 

Ilyen búsan hozzám, 

Eressz, hadd forduljak 

Ennek a falunak, 

Ahol az a kis lyány lakik, 

Mulatoznánk ott hajnalig. »» 



Nem felel a vitéz, 

Szomorúan oda néz, 

De semmit sem láthat, 

Szeme könnybe lábad: 

« Látlak -e még, vagy soha sem... 

Csak előre, sebesebben !» 



« « Jaj én édes gazdám, 

Vissza-fordulhatnám! 

Éjtszaka van immár, 

Édes anyád rég vár; 

Nekem szénát, abrakot ád, 

Neked jó szót, jó vacsorát. »» 



Nem felel a vitéz, 

Föl a magasba néz, 

Nincs csillag az égen, 

Csak fölleg, sötéten: 

« Édes anyám, ne várj engem... 

Csak előre, sebesebben !» 



Ekkor a hű állat 

Neki búsul, vágtat, 

Veszett haragjába' 

Szikrákat hány lába. 

A szélvész sem érte utól, 

Ki is ment tán a világból. 

