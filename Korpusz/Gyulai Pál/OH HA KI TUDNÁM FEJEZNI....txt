


Oh ha ki tudnám fejezni, 

Ami küzd, forr, zajong bennem 

Egy chaoszszá folyna össze 

Ész és szív az emberekben, 

És fölötte ott lebegne 

Új teremtő hatalom; 

Más nap a felhőtlen égen, 

Más föld a hullámokon. 



Oh ha ki tudnám fejezni 

Metsző gúnyját haragomnak: 

Minden víg húr megszakadna, 

Hol a bűn és gőg tobzódnak 

S a vad lélek, kegyetlen szív 

Megátkozná önmagát; 

Elfeledne mosolyogni 

Csalfa nő, hűtlen barát. 



Oh ha ki tudnám fejezni 

Mikor néha szivem örvend 

Élni vágynék az öngyilkos 

S mosolyogva áldna Istent; 

A szenvedő reménypárnán 

Álmodoznék s a szegény 

Tündér szigethez evezne 

Nyomorának tengerén. 



Oh ha ki tudnám fejezni 

Kéjét, kínját szerelmemnek: 

Mint a tengeren, hol mélység 

És magasság ölelkeznek; 

A vihar fölvetne minden 

Gyöngyöt a szív mélyirűl 

S kiderűlne minden csillag, 

Ha a vész elcsöndesül. 



Oh ha ki tudnám fejezni 

Mindazt, amit hazám szenvedt: 

Olthatatlan, győzhetetlen 

Lelkesűlne ez a nemzet, 

És a zsarnok, nem védhetné 

Szivét hármas ércpaizs, 

Félelmében, bánatában 

Reszketne is, sírna is. 



Vagyok egy uj Memnon szobra. 

Melyre napsugár soh' sem száll; 

Lettem régi Niobévá, 

Kinek kínja csak kővé vál ', 

Egy sírkő - jaj, mennyi eszme, 

Mennyi érzés nyugszik ott, 

Rajta az sem lesz felírva 

Szenvedett -e a halott! 

