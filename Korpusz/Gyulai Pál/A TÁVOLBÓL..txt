


Már útnak indul gólya, fecske, 

Ha szállhatnék oly szabadon! 

Köddel borul reám az este 

És majd megöl az únalom. 

Egyetlen árva múlatságom, 

Hogy elsohajtom nevedet, 

S álmomban néha arcod' látom... 

Hajh mért nem lehetek veled! 



Ott ülnénk csöndes kis szobádban, 

S amig süvöltöz kinn a szél, 

Beszélgetnénk a félhomályban, 

A hamvadó tűz fényinél. 

És éreznéd minden szavamnál, 

Szivem mily igazán szeret, 

És hallgatnád és mosolyognál... 

Hajh mért nem lehetek veled! 



Egyetlen mosoly szép szemedben 

Föléri a napsúgarat, 

Pacsirta sem szól édesebben, 

Mint lelkemben a gondolat, 

Hogy jó kedvem leszögzett szárnyit 

Feloldád, itt a kikelet, 

Kebledre szaggatnám virágit... 

Hajh mért nem lehetek veled! 



Szememre nem jöhetne álom, 

Hajnalfény volna éjjelem; 

Legédesb álom a világon, 

Midőn viraszt a szerelem. 

Meg-megpihennél karjaimban, 

Vállamra hajtanád fejed, 

Megcsókolnálak öntudatlan... 

Hajh mért nem lehetek veled! 



Melletted mint enyelgő gyermek 

Mosolyog, játszik a remény, 

Dalolva pillangókat kerget, 

És koszorút hajít felém; 

S ha ébred egy-egy fájó emlék, 

Csókodtól ittasúl s feled. 

Oh örömemben sírni tudnék... 

Hajh mért nem lehetek veled! 



Ott múlatnék, mig szunnyadoznál, 

Mint álmos gyermek keblemen, 

Őrködném arany álmaidnál 

S elringatnálak csöndesen. 

Hallgatnám ajkad suttogását, 

Mely mind csak engem emleget. 

Még egy csók, még egy Isten hozzád... 

Hajh mért nem lehetek veled! 

