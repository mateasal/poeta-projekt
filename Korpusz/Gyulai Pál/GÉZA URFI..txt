


Géza urfi lovagolna, 

Azaz hogyha lova volna, 

De ha ló nincs, van egy pálca, 

Kapja magát s felűl rája. 



Most már sarkantyúja nincsen, 

Ej dehogy nincs, ád az Isten, 

Ott a kréta, rajzol egy párt, 

Ha eltörik sem vall nagy kárt. 



Korbácsa is van e mellett, 

Kenderből hogy jobb se' kellett, 

Jó hajlós vessző a nyele, 

Csak úgy csattint-pattint vele. 



Gyi Fakó! vágtatva megyen, 

Tüskén-bokron, völgyön-hegyen, 

De már ez nem tréfa-dolog, 

Félre álljon, aki gyalog! 

