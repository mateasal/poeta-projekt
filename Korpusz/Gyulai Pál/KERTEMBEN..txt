


Szép tavaszi nap van, 

Merengve magamban, 

Kertemben sétálok. 

Fáim virágszemmel 

Néznek rám s víg kedvvel 

Üdvözlik gazdájok. 



« Mért busúlsz, jó gazdánk? 

Hátha felvidítnánk! 

Vége már a télnek: 

Kék ég, fénysugárzó, 

Zöld fű, víg madárszó... 

Örűlnek kik élnek. 



« Jó fák, nem busúltam, 

Csak arra gondoltam: 

Ti hogy' megifjodtok, 

Bár tünnek az évek, 

Ameddig csak éltek, 

Újra virágoztok. 



Tavaszát az ember, 

Éli csupán egyszer, 

S tele sírba zárja; 

Újabb tavasz zöldjét, 

Újabb ősz gyümölcsét, 

Mind hiába várja.» 

