


Virágnak mondanálak, 

A rózsa, liliom, 

Mint egy tőnek virági 

Virúlnak arcodon. 

De a virág nem érez, 

Ne légy virág nekem... 

Maradj kedves leánynak, 

S légy hű szerelmesem! 



Csillagnak mondanálak, 

Mely est koránya lett, 

Virasztva édes álom 

S édesb titok felett. 

A csillagfény hideg fény, 

Ne légy csillag nekem... 

Maradj kedves leánynak, 

S légy hű szerelmesem! 



Hajnalnak mondanálak, 

Mely hogyha felköszönt, 

Ég és föld mosolyogva 

Ürömkönyűket önt. 

A hajnalláng muló láng, 

Ne légy hajnal nekem... 

Maradj kedves leánynak, 

S légy hű szerelmesem! 



Vagy légy virág s virúlj fel, 

Itt híved kebelén, 

Légy csillag, fényt sugárzó, 

Balsorsom éjjelén; 

S hajnal, mely harmatot hoz, 

Örömkönyűt nekem; 

Oh légy a nagy világon 

Egyetlen mindenem! 

