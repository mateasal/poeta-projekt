


Az erdőben örök hang szól 

Mély és titkos fájdalomról. 

Tudod -e, hogy korán reggel 

Olyan búsan mi sohajt fel? 

Sejted -e a lombok nyelvét, 

Bujdosó szellők szerelmét? 

Érted -e a víz siralmát, 

Szikla keblén megtört habját? 

Hallod -e a búgó hangot, 

Bújában a vadgalambot? 

Nem vetted -e néha észre, 

Hogy a lég mint beszél félre? 

Mélán suttog, vigan füttyent, 

Mormol, felsí, búsul, örvend, 

Most panaszol, majd vigasztal, 

Itt vad átok, ott édes dal. 

És e csengő-bongó hangok, 

Mint, ha tűz van, a harangok, 

Egymás ellen búval telnek, 

Összevesznek, feleselnek, 

Míg haraggal jő a szélvész, 

Zúg az erdő s minden elvész. 

Tudod -e, ha az éj csendes, 

Nem hallik a legkisebb nesz, 

Minden alszik, hallgat erélyen, 

Mi nem alszik, mi van ébren? 

Mi az mégis, mi megszólal, 

Lassu-mélyen, fájdalommal? 

Nem beszél és még se' hallgat, 

Nyugszik s nem talál nyugalmat; 

Mintha siratná, mit vesztett, 

Mégis ujra vágyba' reszket; 

Mintha majd a hold sugára 

Szelid álmot küldne rája 

S amint lágy szellő ringatja, 

Alunnék egy pillanatra, 

És beszélné álma közben, 

Ami eddig rejtve volt benn, 

Mint a szellő, bűvös hangon, 

Mely igéz, fáj, üldöz és von, 

Melyben együtt zendűl, érez, 

Ami kínos, ami édes, 

S mely amint erősben árad, 

Sír a kéj, mosolyg a bánat, 

Melyre szó és eszme nincsen, 

Csak egy érzés benn a szívben - - 



Most felhangzott, újra elhalt, 

Hallod -e a csalogánydalt!? 

