


Hatvan évnél többet éltem, 

Sok betölt, mit nem reméltem, 

Kevés abból, mire vágytam, 

Most fekszem halálos ágyban. 

Még egy nap, talán utolsó, 

Aztán elfed a koporsó, 

Aztán hamar elfelednek, - 

Én is mindent hadd feledjek! 



Mintha Lethe vizét innám, 

Enyhe szender száll, borúl rám, 

Világ képe elhalványúl 

S mint a függöny ha aláhull, 

Szinpad dísze meg nem látszik, 

Senki immár rajt' nem játszik, 

Szív nem búsúl, szív nem örvend: 

Úgy vesz környűl pusztaság, csend. 

Nem hallok panaszszót, átkot, 

Melyet elnyomott kiáltott; 

Ártatlannak síró jajját, 

A gonosznak vad kacajját; 

Szegény, gazdag bősz küzdelmét, 

Ősvitájok durva nyelvét; 

Szeretők közt bús sohajtást, 

Megsebezve folyton egymást, 

Siralmát a megcsalottnak, 

Néma vádját a halottnak; 

Lármáját a sok nyeglének, 

És amely, mint sellő-ének, 

Örvényt készít szívnek, észnek, 

Csalfa hangját tettetésnek. 

Nem látom rút érdek harcát, 

Szenvedélyek torzúlt arcát; 

Tettet a végzetből nőve; 

Bűnt, erényt egymásba szőve; 

Balga reményt, mely sikert vár, 

Küzdést, melynek kincs az oltár, 

S hova hő vágyak vezetnek, 

Unalmát az élvezetnek; 

Hiuságot száz alakban, 

S mely, mint szent tűz, fel-fellobban, 

Buzgalmát nemes sziveknek, 

Áldozatját a hiveknek. 



Mily édes mindent feledni, 

Elfáradva megpihenni! 

Nyugtomat hol feltalálom, 

Szállt reám, szállj, örök álom!... 

Mégis, mégis mit hallok? Neszt, 

Gyermekimnek hangja ébreszt; 

Mégis, mégis, ím ott látom 

Újra egy-két hű barátom '; 

Álom oszlik, keblem éled, 

Visszahív megint az élet, 

S fel-feltűnik hazám képe 

Hajnal vagy alkony ködébe ', 

Vaj' melyik? Hogy' tudhatnám én, 

Régi rajtunk e kétes fény: 

Hányszor hittünk hajnalfénybe' 

És sülyedtünk vészes éjbe, 

És kétségbe hányszor estünk 

S hajnallá vált borus estünk. 

Oh magyar! meg nem bűnhődted 

Még se multad ', sem jövődet 

S jelen harcát amint vívod, 

A Nemesist ki-kihívod. 

Nem elég a hont szeretni, 

Tudni kell mit, mikor tenni 

Érte folyvást, nem hühóval, 

Hegyke tűzzel, léha szóval, 

De szilárdan és eszéllyel. 

Szembe szállva száz veszéllyel... 

Mért innál ábránd borából? 

Ébredj, ébredj mámorából 

Öntudatra, önérzetre: 

Ne bízd sorsod' véletlenre! 

