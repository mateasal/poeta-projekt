


Elfáradtam Pest zajában, 

A hiúság vásárában, 

Lelkem ki nem bírja már! 

Rejts el völgy, takarj el erdő, 

Enyhíts fű, fa, illat, szellő, 

Vidíts föl dalos madár! 



Hadd düljek le a zöld hantra, 

Hadd feledjek bár egy napra 

Mindent, ami fáj, mi bánt: 

Gőgös ember rangját, fényét, 

Bók adóját, divat kényét, 

Léha férfit, léha lyányt! 



Hadd ne lássam a sok arcot, 

Régi bünt és uj álarcot, 

Tettető mosolyt, könyüt; 

Önző szivet, hiú elmét, 

Rágalomnak kígyó nyelvét, 

Mindig ujra s mindenütt. 



Hadd ne lássak tapsoló kézt, 

Hadd ne halljak nyegle művészt, 

Hazug költőt, szónokot! 

Őrizzen meg ez a távol 

Honfidühtől, párttusától, 

S ne olvassak hirlapot! 



Rejts el hát völgy, rejts el erdő, 

Ringass lágyan enyhe szellő, 

S majd ha száll az alkonyat, 

Esti csillag, éj magánya, 

Suttogó lomb csalogánya, 

Hozd meg édes álmomat! 



Fáradalmam' hadd pihenjem, 

A világot hadd feledjem. 

De mi már elveszve rég 

Az életnek derüs képét, 

Szívem egy-egy szép emlékét, 

Hadd álmodjam vissza még! 

