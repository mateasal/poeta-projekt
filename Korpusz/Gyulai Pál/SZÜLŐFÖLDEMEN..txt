


Bércek, erdők szomorú hazája, 

Mi von hozzád, mi von engemet? 

Könnybe lábad a szemem pillája 

S ajkamon sohaj a felelet. 

Fájdalom von engemet te hozzád, 

Legerősebb a láncok között; 

Hadd csókoljam halovány szép orcád, 

Hadd érezzek búban örömöt. 



Itt születtem, bérceid növeltek, 

Erdő és víz-zúgás ringatott, 

Jó kedvemnek visszhangid feleltek, 

Termő földed kenyeret adott. 

A te völgyed, a Szamos vidéke, 

Virág nyílott egykor ott nekem, 

Tükrén játszik multam szép emléke, 

Zúgásában sír a szerelem. 



Szent földedben nyúgosznak szüleim 

S érted halva annyi hű barát; 

Fájdalmadba temetvék reményim, 

Aminőket sorsunk egyszer ád. 

Fájdalmadban az enyémet érzem, 

Egyben kettőt, nincs számunkra ír, 

Bérceidet sírhalmoknak nézem, 

Melyik is nem köztök egy-egy sír? 



Mégis szép vagy, ennyi változásban, 

A természet hozzád hű maradt, 

Rajtad most is annyi régi báj van, 

Mennyi új seb bájaid alatt. 

A tavasz rád ezer koszorút fűz, 

Bérceidet kék ég öleli, 

Zúg a fenyves, a patak folyót űz, 

S tájaid mosolyját rengeti. 



Szép vagy, Erdély, szép és szerencsétlen, 

Koporsóban mosolygó halott, 

S én szeretlek hőbben és hivebben, 

Mint valaha szívem tudhatott. 

Újabb bájad lett talán a bánat, 

Avagy érzőbb most az én szivem? 

Mert a búból néha szentség támad 

S tisztul a sziv szenvedésiben. 



Mit tudom? Elég ha érzem itt bent, 

Van valamim, nem vagyok szegény, 

Bár tebenned elvesztettem mindent, 

Szent fájdalmad örökre enyém, 

S jobb napodban, mely hű visszhangod volt, 

Hogy sirasson, megmaradt dalom: 

Minden, minden elveszett és megholt, - 

El nem veszhet, él a fájdalom! 

