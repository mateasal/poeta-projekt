


Pusztítja a phylloxera 

A hegyet, 

Itt bizony már szüretelni 

Nem lehet. 

Az ördög leszüretelte 

Egészen: 

A magyarnak, hejh szegénynek, 

Többé bora sem lészen. 



Ide s tova eltelik majd 

Négy század, 

Hogy a magyart emészti a 

Búbánat. 

Küzd a sorssal, küzd magával, 

Hiába: 

Félig győzi, s visszaesik 

Ismét régi bajába. 



De bajában, de bujában 

Volt bora, 

Vigasztalta, enyhítgette 

Mámora. 

Bele fojtá mind a kettőt, 

Úgy vigadt, 

Sírva vigadt, vígan búsult, 

Szíve majd hogy megszakadt. 



Ezután már bor nélkűl kell 

Megélnünk, 

Józan fővel küzdenünk és 

Remélnünk. 

Beh nehéz lesz... Kisértsük meg: 

Hát ha tán, 

Mámor nélkül, jobban tudunk 

Segíteni a hazán. 



Bizakodás, csüggedezés 

Ide hagy, 

Munka súlya meg nem ijeszt, 

Bár mi nagy; 

Megtanulunk várni, tenni 

Mikor kell, 

S amit teszünk, meg is tesszük 

Egész szívvel, lélekkel. 



Adja Isten!... Ide azt a 

Poharat, 

Igyunk egyet abból, mi még 

Megmaradt. 

Vigadjuk ki régi módon 

Magunkat, 

És új módon győzzük le majd 

A mi régi bajunkat. 

