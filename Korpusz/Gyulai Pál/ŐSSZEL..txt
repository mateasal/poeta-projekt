


Hideg szél fú, hull az erdő levele, 

Beh szeretnék hullani én is vele, 

S mint az a mag, mely már földben aluszik, 

Elalunni, elalunni tavaszig! 



Elfeledném, hogy elhervadt idején, 

Ki se' nyilva, bimbajában a remény, 

Elfeledném, hogy már ősz lett életem, 

Nem melegít, búcsuzik a szerelem. 



S majd amikor beköszönt a kikelet, 

S a hideg föld érzi már a meleget, 

Mint a bokor, mely új lombot, bimbót hajt, 

Fölébrednék, virágoznám én is majd. 



Hajh de a szív csupán csak egy tavaszt él, 

Igazában egyszer szeret és remél, 

Azután csak másodvirág - érzem én - 

Csak hervadni csalta ki az őszi fény. 

