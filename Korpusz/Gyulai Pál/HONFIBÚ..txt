


Az ifjuság megvénül bennem, 

Ősz hervad éltem tavaszán; 

Hazámban nincs többé mit tennem, 

És örűlhetnem igazán. 

Mi multjában szép és dicső volt, 

S jövőjében kétségbe ejt, 

Mi van és lesz, mi élt és megholt, 

Kiittam mint méregkehelyt. 



Még sem halál, csak haldoklás ez, 

Az élő bú éltetni tud; 

Szivem, szivem oh miért érzesz, 

Ha vágyad gúnyol és hazud '?! 

Mi gyáva kín föllángolásod, 

Mely örömest áldozna vért, 

S magad' híjába téped, hányod, 

Dobogni vágynál s nincs miért. 



Bort, bort! s hadd sírjon az a nóta, 

Mely azt siratja, amit én, 

Úgy sem sirhattam, amióta 

Örűlni immár megszüném. 

Hadd sírjak és hadd vigadjak hát, 

S míg azalatt megvénűlnék, 

Temess el - újra hallgatok rád - 

Remény, ki elhagysz, s biztatsz még! 

