


Vén udvarház egy kis falu végén, 

Puszta falak, düledező kémény; 

Úgy áll ott az útra kihajolva, 

Mintha csak egy öreg koldus volna. 



Pedig egykor, nem is olyan régen, 

Tisztes úr volt az egész vidéken, 

Nyilt kapuja hívta a vendéget, 

S nem egykönnyen ment el, ki belépett. 



Kapuja nincs, gyepes lett a járt út, 

Gyalog ösvény a fű közé elbútt, 

Egy kis erdő az udvar sok gazza... 

Hova tünt el a jó szivü gazda? 



Nem lelhette honját a hazában, 

Messze bolyong nagy Törökországban, 

Vissza se' lő, jobb is neki már ott, 

Itt hazája, háza összeomlott. 



Hazáját hogy veszély fenyegette, 

Régi kardját ő is felkötötte, 

S mintha nem is ötvenéves volna, 

Felkapott egy tüzes huszárlóra. 



A fiát is elvivé magával, 

Együtt néztek szembe száz csatával; 

Fia elhullt, ő maga is vérzett, 

De lelkében mélyebb sebet érzett. 



Neje, lyánya búban tölti napját, 

Várja férjét, várja édes apját, 

De csak nem jő, a helyett egy éjjel 

Im kozák had száguld szerte-szélyel. 



Egy csapat ez udvarházhoz téved, 

Kifoszt, megöl úrnőt és cselédet, 

A házat is nyomban rá felgyujtja, 

Vér is, láng is a vad kozák utja. 



Igyen lett rom a vén udvarházból, 

Három éve immár, hogy ott gyászol; 

Napról napra, jobban őrli a bú, 

Omladozik, ha erősebb szél fú. 



A teremben, hol egykor vigadtak, 

Most denevér, vércse, bagoly laknak, 

Az se' lakik a szélső szobában, 

Törmelékén bodza nő magában. 



Jobb időből csak a vándor fecske, 

Régi fészkét aki fölkereste, 

S megtalálva egy zugolyban épen, 

Most is vígan fecseget, mint régen. 



De akadt a háznak új barátja 

Ihszalag, moh, vadszőlő megszánja, 

Hű részvéttel öleli át karja, 

S mély sebeit fris zölddel takarja. 



Takard, takard!... Vajha így elfödné 

A remény is, sarjadva fris zölddé, 

Honfi sebünk, annyi gyász-emlékünk, 

S ígérhetne szebb jövendőt nékünk! 

