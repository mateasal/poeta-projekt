


Csodás vagy éj! 

Ruhád sötét, de bűbájos lepel, 

Nyugalmat, enyhet és gyönyört lehel 

A kunyhóban altatsz könnyet, sohajt, 

A gazdagnál költesz tivornya-zajt. 

Csodás vagy éj! 



Kegyes vagy éj! 

Homályodban kiléphet a leány, 

S boldog lehet várt ifja hű karán; 

Homályodban magát elrejtheti 

A nő, ha részeg férje kergeti. 

Kegyes vagy éj! 



Tréfás vagy éj! 

Szép álmot adsz, örömben gazdagot, 

Fénypalotát, pénzt és nagy birtokot; 

De míg bájol e tündérlátomány, 

Szekrényünkben kutat, lop a zsivány. 

Tréfás vagy éj! 

