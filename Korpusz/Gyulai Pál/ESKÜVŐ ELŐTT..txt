


Kertjében nászkoszorúnak 

Virágot szed a leány, 

Mellette egy ifjú áll meg, 

Szomorú és halovány. 

Indul a lyány s nem mozdúlhat 

És az ifju nézi hosszan; 

Mennyi kéj és mennyi bánat 

Férhet meg egy pillanatban! 



« Szedj virágot és fáradj el 

És pihenj meg keblemen, 

És ne szólj, ne, hadd beszéljen 

Szó nélkül a szerelem. 

Emlékszel -e? Én e percnek 

Édes kéjét ujra élem, 

Mint dajka siró gyermekkel, 

Boldog emlék játszik vélem. 



Volt és elmult, bár feledni 

Tudnám, mint te esküdet, 

Oh de feldúlt ifjuságom' 

Hogy feledjem? Nem lehet. 

E koszorú ott kezedben 

Reményeim sírján nőtt fel, 

Mely fölött szerelmem virraszt, 

A csalódás keresztjével.» 



A lyány hallgat, nem tekint föl, 

Mint liliom halványul, 

A nászkoszorú virága 

Megreszket és alá hull. 

És az ifju nézi hosszan, 

Mintha szíve fájdalmára 

Még egy szót, még egy pillantást 

Bírni vágynék utóljára. 



« Ne kívánd, hogy megáldjalak, 

Nem hallgatja meg az ég; 

Átkozni nem átkozhatlak, 

Fáj a gondolat is még. 

Lelkem átok és áldás közt, - 

Mint viharban a tört sajka, 

Csak a hullám és szélvész zúg, 

Néma a haldokló ajka, 



Majd ha fájni fog az élet, 

Kincs és fény nem boldogít, 

És szíved, kit meg nem csalhatsz, 

Visszakéri jogait: 

Eljövök, hogy megbocsássak, 

Vajha ez meggyógyithatna! 

De aki eladta szívét, 

Nem virad több boldog napra.» 

