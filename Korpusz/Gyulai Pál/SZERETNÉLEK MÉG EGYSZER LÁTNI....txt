


Szeretnélek még egyszer látni 

A kertben, ott a fák alatt, 

Hallgatni édes csevegésed, 

Mint gyermek, úgy örülni véled, 

Szakítva a virágokat. 



Szeretnélek még egyszer látni 

Homályos őszi délután, 

Kandallódnál a karosszéken, 

Ha mintegy elringatva, ébren 

Alszol s álmodva nézsz reám. 



Szeretnélek még egyszer látni, 

Midőn úgy várod jöttömet, 

Megismersz immár a távolból, 

S bár ajkad olyan hidegen szól, 

Elárul néma örömed. 



Szeretnélek még egyszer látni, 

Szép csöndes nyári estvelen, 

Holdfénynél az akászok árnyán, 

Midőn fejed' keblemre hajtván, 

Így suttogsz: még maradj velem! 



Szeretnélek még egyszer látni 

A vén udvarház csarnokán, 

S ha elhangzott az Isten-hozzád, 

Még visszanézni utólszor rád 

S először sírni igazán. 



Szeretnélek még egyszer látni, 

Meggyógyítna egy pillanat. 

Mit szenvedtem, feledni tudnám, 

S még egyszer örömest feldulnám 

Éretted ifjúságomat! 

