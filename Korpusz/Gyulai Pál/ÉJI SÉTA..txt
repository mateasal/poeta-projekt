


Nem alhatom. Ki is alhatik 

Ily világos nyári éjtszakán? 

Indulok mint gazdátlan ladik, 

Isten tudja, csillagok után. 



Oh mi szép e hallgató liget, 

Fűben, fában, légben szerelem! 

Ha édes hang súgná nevemet, 

Ha egy szép lyány ülne itt velem! 



Fent viraszt a kopasz hegytető, 

Kis falucska alszik ott alant. 

Mért nem vár ott reám egy ifju nő, 

Mért nem csábít veszély és kaland? 



És bolyongok Tolnán-Baranyán, 

Elfáradok mondhatatlanul; 

Gúnyosan néz fent a hold reám 

S úgy kacag, hogy csillag-könnye hull. 

