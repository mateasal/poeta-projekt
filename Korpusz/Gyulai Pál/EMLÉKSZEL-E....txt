


Emlékszel -e a pillanatra, 

Jut -e eszedbe néha még? 

A földön virágok tavassza, 

Fölötte fényes, tiszta ég. 

Az elhunyó nap végsugára 

Reszket a csöndes tóvizen; 

Körűlünk ingó lombok árnya, 

Szivünkben első szerelem. 



Nyíló kelyhen pillangó alszik, 

Elnyúgodt fészkén a madár, 

Csak vízesés morajja hallszik 

S a szellő, mely suttogva jár. 

Bólingat már az álmos erdő, 

A bércen estcsillag ragyog, 

A völgy oly illatot lehellő, 

Szívünk oly hő vágyban dobog. 



Azóta több tavasz virága 

Virúlt a völgyben s hervadott, 

De hosszu ősz a szív világa, 

Felhők takarják a napot; 

S ha olykor az est csillagában 

Fölreszket az emlékezet, 

Csak azt jelenti, hogy már éj van 

A félig meghalt föld felett. 



El-eljárok a tó partjához 

Az őszi csöndes alkonyon, 

S melyet már semmi vissza nem hoz, 

Szűm ifjuságát siratom; 

S irígylem a pillangó sorsát, 

Mely ha átéli a tavaszt, 

Hulló virág takarja sírját, 

S fölötte szerelem viraszt. 



Bolygó felhők a hamvas égen, 

Bágyadt fény, dérütött virány, 

Száraz lombok sohajtó szélben, 

Borongó köd a bérc fokán: 

Úgy illenek hozzám e képek, 

Mintegy lelkem darabjai; 

Nézek reájok, hosszan nézek 

S úgy el tudok borongani. 

