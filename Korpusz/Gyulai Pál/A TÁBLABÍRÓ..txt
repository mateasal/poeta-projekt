


Táblabíró vagyok én, 

Pestmegyében lakom én, 

Virágzik szabadságom; 

Vármegye az országom! 



Amint tetszik, úgy élek, 

Királlyal sem cserélek; 

Királyt köti a törvény, 

Törvény magam vagyok én. 



Az adót nem fizetem, 

Fizetésem' emelem; 

Kölcsönt veszek, cserélek, 

Mégis igazán élek. 



Mit nekem a miniszter 

Parancsolni hogy' is mer? 

Sok embernek egy ember, 

Vármegyének miniszter. 



Protestálok, de nagyon, 

Nemes jogom nem hagyom, 

Többi úgy is elveszett, 

Vármegyét el nem veszed! 



Az alispán hazafi, 

Szolgabíró atyafi, 

Ki is viszi mit akar, 

Egyet ért itt a magyar. 



Táblabíró vagyok én, 

Pestmegyében lakom én, 

Virágzik szabadságom, 

Vármegye az országom! 

