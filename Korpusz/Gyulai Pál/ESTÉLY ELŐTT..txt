


Az est leszállt, öltözni kéne, 

Estélybe hívtak, menni kell! 

De a kandalló közelébe ', 

Jól nyugszom itt, mért menjek el? 



Derítni mást hajh hogyan tudjak, 

A méla bú, ha meglepett? 

Hogyan fecsegjek, mosolyogjak, 

Mikor nem érzek örömet? 



Kandallóm lángja föl-föllobban, 

S fölgyúlnak im emlékeim: 

Egykor nem ültem így magamban 

Itt ültek nőm és gyermekim. 



Bennünk, körűlünk mily kedv éledt. 

Öröm dagasztá a kebelt! 

Oh mily derűlt, mily szép az élet, 

Szivemnek vágya mind betelt. 



De kedv, öröm madárként rebben, 

S virágként hervad el korán: 

A kandallót mind kevesebben 

Ültük körűl évek során. 



Minden tiz év egy-egy új gyászom, 

Lesujt a sors kegyetlenűl, 

Előbb nőm, azután leányom, 

Fiam is végre sirba dűl. 



A mély seb is emlékké gyógyul, 

Ám mégis folyton seb marad, 

Koronként újra meg-megfájdúl, 

Mig csak sirunk nyugtot nem ad. 



De zaj riaszt föl!... Nincs hát mentség. 

A bérkocsi megérkezett; 

Öltözzünk gyorsan! Kötelesség, 

Tartsuk meg az igéretet. 



Bizony kinos lesz a mulatság, 

Kinos nekem, kinos nekik; 

Társalgásom' hamar megunják, 

S egymást suttogva kérdezik: 



« Mi ez? Hová lett szíve, lelke? 

Ez az ember nem volt soha, 

- Rég ismerem... vajon mi lelte? - 

Ily ízetlen, ily ostoba.» 

