


Sokat hányódtam, kényszeredtem... 

A kék Szamos partján születtem. 

Oh hány emlékem visszafáj, 

Hozzád te erdős, hegyi táj! 



A Maros is jól ismer engem, 

Völgyében egykor sok dalt zengtem! 

Honszeretet s a szerelem 

Egy búvá olvadt lelkemen. 



Laktam a Spree s a Szajna partján, 

Hazámnak csak a hírét hallám, 

De boldog nép körében itt, 

Még jobban érzém sebeit. 



Légy üdvöz, bérc, légy üdvöz, várrom 

S te Duna a magyar határon, 

Csak vígy tovább, csak egyenest... 

Légy üdvöz ifju Buda-Pest! 



Itt megtaláltam végre révem ', 

Itt tölt el sok jó, sok rossz évem: 

Sok küzdés, percnyi nyúgalom, 

Kevés öröm, több fájdalom. 



A Duna halk hullámmorajja 

Kifáradt lelkem' hívja, csalja: 

Odább, odább egy zöld sziget, 

Egy kis falu, dombos liget. 



Fogadj be, völgy, diófák árnya, 

Mint fészken a madár védszárnya! 

Jó pihenő, jó sirnak is, 

Legyen, ha kell, hát annak is. 



Ringasson el a méla hullám; 

Zengjen madár az agg diófán, 

Takarjon virágos halom, 

Lengjen körűl lágy fuvalom! 

