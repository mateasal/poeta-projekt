


Az utfélen vadalmafa, 

Vándor fiú ül alatta; 

Fáradt szegény, de hogy' is ne? 

A nap oly melegen süt le. 



Hazunnan együtt indult el 

A patakkal és szellővel, 

Mind a kettő véle van még, 

Hogy biztassák, enyhitgessék. 



Most is lassan elringatják, 

Szépen álmodozni hagyják, 

S mind csak arról sugnak-bugnak, 

Amit immár otthon hagytak. 



Mit hagytak ott? szép vidéket, 

Istenfélő, jámbor népet, 

Kicsiny falut, magas tornyot, 

Mellette egy házat, lombot. 



Álmában ujra otthon van: 

És megáll kinn a pitvarban 

S úgy örvend, hogy a komondor 

Farkat csóvál, reá mormol. 



Kicsiny huga szólítja őt: 

« Hoztál nekem piros kendőt ?» 

« « Hoztam neked piros kendőt, 

Nem is egyet, hanem kettőt. »» 



A vén cseléd csak elbámul, 

De a fiú hozzá járul: 

« Hogy van, mint van, Sári néni ?» 

S alig győzik egymást nézni. 



Aztán belép a szobába, 

Borúl anyjának karjába: 

« Édes anyám !» «« Édes fiam ! »» 

S úgy megsírnak-rínak szótlan. 



Még mind alszik és mosolyog, 

Szellő, patak még mind susog. 

S amit dalol a madárka: 

Talán az ő édes álma. 

