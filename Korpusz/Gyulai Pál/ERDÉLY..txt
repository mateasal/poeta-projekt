


Vadregényes fenyvesek homálya, 

Sziklabércek, felhők közelében! 

Üdvözöllek, mint anyát a gyermek, 

Hű szerelmem forró érzetében. 



Szebb talán a rónaság vidéke, 

Délibábos pusztáknak lapálya, 

S vonzó, enyhe, édes mosolyával 

Vidám halmok, völgysíkok hazája. 



Mind hiába... köztetek születtem, 

Csermelyzúgás, bérci vad virágok! 

Szívem egy, és szívem egy szerelme 

Csak egyért, csak értetök sovárog. 



Mily dicső e bércek közt az élet! 

Föld fiához közelebb az Isten, 

S messze mindaz, min a nagy világ csüng, 

Sápadozva, mint rab a bilincsen. 



Forróbb itt a szülőföld szerelme, 

Szabadabb a szívnek dobbanása, 

A gyönyörrel félelem határos, 

S nagyszerűbb a lélek gondolása. 



Im az ég és tiszta levegője, 

Im az erdők tengerének árja, 

Mely örök zöld s mint a büszke lélek 

Fellegekben úszik koronája. 



Hótetőknek távol csillogása 

Rá fénylik az erdők éjjelére, 

Színeikből gyönge szivárványt sző, 

Hajnal, alkony a táj kék egére. 



Oh minő kép! smaragd halmok, völgyek 

Koszorúja, mint egy tündér álom; 

Kékes ködben elzavart falucskák, 

S dűlt tornyával egy-egy mohos várrom. 



Bérc-oldalban nyájak legelésznek, 

Csermelyek kigyódznak a határon, 

És fészekként könnyű malmok függnek 

Zuhatagot síró vén sziklákon. 



Itt kél a nap, itt nyugszik le később, 

Itt néz a sas büszkén a szemébe, 

Itt ereszti meg szárnyvitorláját, 

Hogy elsápad a kelő hold képe. 



Itt zendíti az erdők tündére 

Fuvoláját sokszor csöndes éjjel, 

Kérve a hold édes mosolygását, 

Bús dalával, harmatos szemével. 



Szánja a hold, föllebbenti fátylát, 

Ajakára nyájas mosolyt vészen, 

És szerelme fényes tengerárját 

Elönti az erdő-messzeségen. 



Néz a pásztor, s bámulja világát, 

Hosszu horgas botjára hajolván, 

S elmereng a távolban morajló 

Fürészmalom s vizesés siralmán. 



A hold fényén, éji pompájában, 

Im a vidék még egyszer kitárul, 

Árnyak nyulnak, himbálnak a légben 

A virasztó hegytetők ormárul. 



Álmos erdők mélán álmodozva 

Felsuttognak, lágy morajt lehelnek; 

Meg-megharsan távolból egy kürtszó, 

És reá száz visszhangok felelnek. 



Majd a csendben a szomszédfalvakból 

Az ebeknek csaholása hallik, 

S nyikorgása borviz-szekereknek 

A kanyargó úton megnyilallik. 



Őrházaknál hamvadó tűz pislog, 

Egy-egy székely vészi útját arra, 

Hosszu puska mellett énekelve 

Bús-nótádat, gyászos Mádéfalva! 



De ki tudna mindent elbeszélni 

Rólatok, ti kedves völgyek, bércek? 

Még is mért, hogy gyakran elborúlok, 

És szememben forró könnyet érzek. 



A várromok, az ősök sirhalma, 

Kérdik tőlem: hol Attilla népe? 

Élt -e még a székely s hol van Erdély 

Szabadsága, neve dicsősége? 



E kérdés csal könnyeket szemembe, 

Siratom én elhunyt szabadságod 

S híred, melyet fényessé nem tészen 

Nap- s holdfényben tündér csillogásod. 



De mért sírjak? Amott a sziklákon 

Felrepülni sascsoportot látok... 

Hah e bérc a sasoknak tanyája, 

S itt születnek mennydörgő villámok. 



Tán e népnek majdan a sasokkal 

A magasba szárnyal gondolatja, 

S a szabadság viharos érzése 

Hideg keblét még egyszer áthatja. 



S újra látjuk szárnya szabadjában 

Napsugárhoz merész repülését, 

És meghalljuk hosszu ébredése 

Villámokkal terhes mennydörgését. 

