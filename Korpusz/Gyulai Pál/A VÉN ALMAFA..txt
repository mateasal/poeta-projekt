


A szőllőhegy oldalában 

Vén almafa áll magában; 

Azt beszélik, régen áll ott, 

Hetven nyarat, telet látott. 



Látszik is, hogy már elfáradt, 

Némely ága el is száradt, 

Sokat vívott az idővel, 

Itt is ott is egy-egy sebhely. 



De hogy ím a fecske megjött, 

És Szent György is beköszöntött, 

Meg-megéled régi kedve, 

Száraz ág, seb elfeledve. 



Kivirít még sok ép ága, 

Lombjánál több a virága, 

Szellő lengi, méhe járja, 

S dalos madár meg-megszállja. 



Vén fa, élted alkonyában, 

Az ifjuság virágjában 

Mondd, mi tart fönn, éleszt téged' 

Reményed -e vagy emléked? 



Bármi legyen, mit én bánom, 

Csak nyíljék egy-két virágom, 

Remény -e vagy emlékezet... 

Csak élessze a szívemet. 

