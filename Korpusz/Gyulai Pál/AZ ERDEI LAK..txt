


Kies völgyben, a Bükk tövén, 

Egy kis lakban tanyázom én; 

Mohos sziklák, erdők védik, 

Bár lakhatnám itt mindétig! 



Csendes hely, csak a patak zúg, 

Erdőn csak a vadgalamb búg, 

Reggel ébreszt, este ringat, 

Világ zaja ide nem hat. 



Oh ne is! Volt benne részem, 

Kifáradtam már egészen, 

Ugy szeretnék megpihenni, 

Egyedűl magamé lenni. 



Sebeim, mint itt a fának, 

Lassanként begyógyulnának, 

Derülnék a napsugárral, 

Dallanék vidám madárral. 



Hiú ábránd!... erdős kis lak, 

Alig jöttem s már itt hagylak! 

Sors ellen küzdök hiába, 

Mennem kell világ zajába. 

