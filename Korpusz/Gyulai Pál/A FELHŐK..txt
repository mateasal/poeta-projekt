


El-elnézem a felhőket, 

Úgy szeretem nézni őket, 

Amint szállnak fenn az égen; 

Új alakot 

Váltanak ott 

S eltűnnek a messzeségben. 



Sötéten a hegyre gyűlnek, 

De napfénytől fehérűlnek, 

S vidám kedvvel oszolva szét, 

Mint báránykák 

Be-bejárják 

Az ég tágas kék mezejét. 



Néha hajtja őket a szél; 

Vándorfelhő, megpihennél! 

Hajh szállnod kell, most mint gálya, 

Majd mint sárkány, 

Bércek ormán: 

Száz alak a szél dagálya. 



De hova oly seregestül? 

Háborúba, villám dördül. 

Zúg a harc, majd ki-kifárad 

S fénnyel, könnyel 

Szivárvány kel: 

Összefoly az öröm s bánat. 



Szép, ha derűlt az ég boltja, 

Egy-két felhő minden gondja, 

Rózsaszínt vált az is lassan, 

S emlékképen 

Enyhe-szépen 

Visszamosolyg a magasban. 



Hajnal, alkony egymást váltja, 

Mindenik felhő barátja. 

Biborfényben felhők szállnak: 

Itt a hajnal, 

Arany hajjal, 

Ők hirdetik a világnak. 



Alkonyra is híven várnak, 

Tornyaivá tündérvárnak 

Változva át, ott lebegnek, 

És ragyogva, 

Lánglobogva 

Őrzik kapuját a mennynek. 



El-elnézem a felhőket, 

Úgy szeretem nézni őket. 

Órahosszat nézem gyakran, 

S mint a gyermek, 

Elmerengek 

Rajtok félig öntudatlan. 



És úgy érzem, mintha lelkem 

Velök, bennök szállna fennen, 

S emlék, remény, ábránd, eszme 

Új alakot 

Váltana ott 

S a távol ködébe veszne. 

