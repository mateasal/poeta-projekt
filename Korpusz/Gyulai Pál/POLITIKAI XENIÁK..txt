


Mennyi szó s mily kevés eszme! 

Mennyi zaj s mi lassu tett! 

Mért teszitek fecsegővé 

A jó magyar nemzetet? 

Igaz, egykor nagy pipáju 

És kevés dohányu volt; 

De legalább, össze-vissza, 

Ennyit soh'sem szónokolt. 



Megromlottak az erkölcsök! 

- Hirdetik a hirlapok - 

A fejétől bűzhödt a hal, 

Lesznek -e még jobb napok? 

Lesznek bizony, csak kezdjétek 

Magatok a javulást: 



Írjatok lélek hevéből, 

Csak igazat, semmi mást, 

S hagyjatok fel így azonnal 

Hízelgéssel, rágalommal, 

És ne légyen végre fő 

Üzlet s előfizető. 



Csúfosan elárult téged' 

Ez is, az is, oh hazám, 

Hogy még állasz, nincsen véged, 

Csodálhatni igazán, 

S azt még inkább - sok nem véli' - 

Hogy ki árulód vala, 

- Klió majdan megitéli - 

Érted híven lángola. 



Ne játszodjunk e nagy szóval, 

Mert bizony beteljesűl 

S a valódi árulóval 

Az idő megterhesűl. 

Nem kétkedve jelszavában, 

Míg zajongva álmodunk, 

Az eszméknek zavarában 

Rá ismerni sem tudunk. 



Nehéz a magyar közélet, 

Minden másnál nehezebb; 

Hiú remény hamar éled 

S megfájdul sok régi seb. 

A viszonyok bonyodalma 

Annyiféle s oly nehéz, 

Hogy egy könnyen meg nem oldja 

S ketté nem vághatja kéz. 



És e mellett régi átkunk 

Folyvást reánk nehezűl: 

Hajh erőnknél több a vágyunk 

S vérünk könnyen fölhevűl: 

Rázzuk, még mikor nem érett, 

Küzdelmünk gyümölcseit, 

S nemzetibbel - siker végett - 

Megrontjuk a nemzetit. 



Nem rejt gyertyát már a véka, 

Kiálthatjuk: Heuréka! 

Nagy dicsőség ez nekünk. 

Ím egyszerre mily nagy eszme 

Bölcsek köve fölfedezve: 

Boldog lesz már nemzetünk. 



Eddig hogyha törvényt hoztunk, 

Egymásnak sok bajt okoztunk, 

Bosszúságot, bánatot; 

Legalább is két párt harcolt 

S amelyik a legyőzött volt, 

Dúlt-fúlt, meg nem nyugodott. 



Ezután már másképen lesz, 

Minden pártnak egykép kedvez 

Az új eszme, úgy bizony! 

Ám a többség hozzon törvényt, 

De kerűljön minden örvényt, 

S fejlődjék ki jó viszony. 



Érje be a győzelmével, 

Szentesített törvényével, 

De ne hajtsa végre azt. 

Így minden párt vesztett és nyert, 

Ez megnyugtat minden embert, 

S békességben megmaraszt. 



Földerűl ránk örök béke, 

Országunk a világ éke: 

Éljen az új eszme, elv! 

Mily egyszerű, mily világos, 

Ordíts kapu, kiálts város! 

Hadd hirdesse minden nyelv! 

