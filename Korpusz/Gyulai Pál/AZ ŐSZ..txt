


Bosszus festők, bús poeták 

Szegény őszt elrágalmazták. 

Festik bágyadt-, haloványnak, 

Gyász szinével a halálnak. 

Zengik róla: vége, vége, 

Oda ég s föld minden éke, 

S romjain mi föl-föltámad, 

Csak az emlék, csak a bánat. 



Mind hiába rágalmaznak. 

Kedves őszem, el nem hagylak; 

Régi hived vagyok immár, 

Szebb vagy nékem a tavasznál. 

A tavasz száz vágyat ébreszt: 

Izgalomban a természet, 

Ég megújul, föld feléled, 

Mindenütt forr, küzd az élet, 

Szétszakítja rabbilincsét, 

Pazarolja összes kincsét; 

Minden fényes, oly sugárzó, 

Föl-fölcsattog víg madárszó, 

Rügy kipattan, nyit bimbója, 

Rengeti a szellő csókja, 

De szellőből vihar támad, 

Összetör sok hiú vágyat, 

De a fény is gyakran éget, 

Hervasztja a reménységet, 

S a föld keble, az ég napja, 

Mennyit igért, meg nem adja. 



Kedves ősz, te nem igérsz, adsz, 

Amit hoztál, mindent itt hagysz. 

Nincs aszályod, nincsen vészed, 

Bölcs közép az osztályrészed; 

Sátrad az ég szelid kéke, 

Csendes, vidám, mint a béke; 

Fényed egy nyájas mosolygás, 

Nem zavarja a csalódás, 

Mert való lett már a vágyból: 

Érett gyümölcs a virágból. 

Ott piroslik, kékűl, sárgul, 

Harmattul és napsugártul, 

S ameddig a szem csak ellát, 

Nyújtja gazdag koszorúját. 

Mennyi összhang a sok színben, 

Hogy' kibékül benned minden. 

Köd meglebben, de eloszlik, 

Észrevétlen szerte foszlik; 

Halkal itt-ott a levél hull, 

Önként, nem a fájdalomtul; 

A szellő is méla zajjal, 

Suttog, mint az altató dal, 

S mintha édes nyugalomban, 

Szenderegne félálomban, 

Meghatná lágy, enyhe érzet: 

Álmodozik a természet. 

