


Oh ez a dűh, ez a pártdűh 

Tart -e még sokáig? 

Avagy immár eljutottunk 

A végső határig? 

Nem jutottunk, sőt félnünk kell, 

Vége csak akkor lesz, 

Amikor a honfiszívnek 

Minden kincse elvesz. 



Jó magyar nép, ősi kincsed' 

Ily könnyen fecsérled? 

Szíved, elméd megromlását 

Nem érted, nem érzed? 

Pártok felett leng egy zászló, 

A haza zászlója: 

Pártoké csak addig jogos, 

Míg ezt védi, ójja. 



Régen két nagy párt elég volt, 

Kevés az most, több kell, 

Íme négy-öt küzd nevedben, 

Szilaj gyűlölettel. 

És mily küzdés! Veszni indúl 

Régi híred éke, 

S léssz magadnak folyton kisebb, 

Csúfos töredéke. 



Kinn, benn annyi ellenséged, 

Magad mért légy azzá? 

Sorsod elég bajt hozott rád, 

Ne tégy te is hozzá! 

Ne idézz fel ádáz harcot 

Szenvedély hevében, 

De mit nyújthat jó szerencse, 

Ragadd meg serényen. 



Vége felé jár e század, 

Mely újjá szült téged '. 

Van -e lelked, megtagadni 

Annyi szent emléked '? 

Van -e lelked, mit kivívott 

Erő, szent akarat, 

Elgázolni, tönkre tenni 

Egy rövid év alatt? 



Nem azért küzdött a honvéd 

Sok véres csatában, 

És szakadt meg annyi hű sziv 

Honfi-bánatában, 

Hogy az utód, vak dühében, 

Ahelyett, hogy védje, 

Megújúlt ősalkotmányát 

Darabokra tépje. 



Sokszor tiprá alkotmányunk' 

Zsarnokkény, de mindég 

Visszavívta, új erővel, 

Honfikar és hűség; 

De ha egyszer, oh magyar nép, 

Magad tiprod azt el, 

Hasztalan a késő bánat, 

Nem éled többé fel! 

