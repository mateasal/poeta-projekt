


Világosnál, Világosnál 

Huszárok könnyeznek, 

Sirva sirnak veszedelmén 

A magyar nemzetnek. 

A sohajtás zajszelében 

Hajlik meg a zászló, 

Szegény gyalog gazdájára 

Búsan nyerit a ló. 



Csak egy régi, vén huszár űl 

Mozdulatlan, némán, 

Mély bánattal, mély sebekkel 

Napsütötte arcán. 

Csak egy régi, vén huszárnak 

Zászlója lobog még, 

Mintha várna csatajelre 

És vért szomjuhoznék. 



Hejh vén huszár, hejh vén huszár, 

Szállj le, szállj le immár! 

Nem rohamra harsog a kürt, 

Nem a győzelem vár. 

Tépd el, tépd el lobogódat, 

Nincs már Magyarország! 

Őseinknek szent sírhalmát 

Kozákok tiporják. 



Hall és lát és föltekint majd 

Kétségbeesetten, 

Mintha nézné, tudakozná 

Van -e Isten mennyben? 

Hall és lát és búsultában 

Pisztolyát ragadja, 

Mintha sors és világ ellen 

Csatázni akarna. 



« Magyar vagyok, rabbilincset 

Nem visel magyar kéz, 

Huszár vagyok, zászlajával 

A huszár együtt vész. 

Foszlányai ezt a sebet 

Legjobban takarják... 

Isten hozzád, édes hazám, 

Szegény Magyarország !» 



Dörren a cső, piros vér foly, 

Meghajlik a zászló; 

És haldokló gazdájára 

Búsan nyerit a ló. 

Honja sirján ott feküszik 

Mozdulatlan, némán, 

Mély bánattal, mély sebekkel 

Kebelén és arcán. 

