


Az ifjúság legszebb korát 

Mély honfibúban éltem át; 

Megtört vágy, széttépett remény 

Uszott a kétség tengerén, 

S kitört a rejtett fájdalom: 

Azért oly bús, komor dalom. 



A honra hogy szebb nap derűlt, 

Hajh örömem búval vegyült; 

Új bú, új gyász szakadt reám, 

Ott sírtam nőm ravatalán, 

Elnyelt mindent egy sirhalom: 

Azért oly bús, komor dalom. 



Év gyorsan telt el év után, 

Enyhűltem lyányom mosolyán; 

Az anyjáé volt az nekem, 

S most árny vagy, kedves gyermekem! 

Enyésző árny, én puszta rom: 

Azért oly bús, komor dalom. 



Az élet ősze int felém; 

Derűl -e még rám enyhe fény, 

Vagy új vihar tarolja szét 

Reményien hulló levelét 

Uj honfibú, új fájdalom? 

Azért oly bús, komor dalom. 

