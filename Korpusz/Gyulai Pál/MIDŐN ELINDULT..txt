


Oly rövid volt ez az óra, 

Oly hosszu e pillanat! 

Fehér kendőd sem látom már, 

Hogy hallhatnám szavadat? 

Visz a szél s hullám hajója, 

S itt hagy engem oly magán... 

Csak most érzem, hogy szeretlek, 

Hogy szeretlek igazán. 



Illatot hoz fürteidről 

A szelek fuvalma még, 

A hullámok tűkörében 

Napszemed visszfénye ég. 

Oh ha zúgó szél lehetnék, 

Átölelne két karom, 

Elvinnélek messze, messze, 

Híven, büszkén, szabadon. 



Hosszan nézek el utánad, 

S mint örvény a viz alatt, 

Meg-megkapja és sodorja 

Lelkemet egy gondolat 

Tán utólszor láttalak most, 

Vagy ha látlak ezután... 

Csak most érzem, hogy szeretlek, 

Hogy szeretlek igazán. 



Tűnő hajód vitorláján 

A hajnal sugára ég, 

Síkján a futó folyamnak 

Ott egy fekete pont még. 

Oh ha napsugár lehetnék, 

Kísérhetne mosolyom... 

Elkísérne messze, messze, 

Híven, büszkén, szabadon. 

