


« Hol jártál ma, kedves fecském ?» 

« « Kinn az erdőn, szép hölgyecském. »» 

« Mit láttál ott ?» «« Ifju legényt, 

Búbánatba esve, szegényt. 

Nevedet sóhajtá, 

Mindegyre azt hajtá: 

Boldog nem lehettem, 

Csalfa lyányt szerettem. »» 



« Csalfa, csalfa... oh hogy is ne! 

Egy szó igaz sincsen benne. 

Féltését már ki nem álltam, 

Minap kissé megtréfáltam 

Hozzá alig szóltam, 

Mind mással táncoltam; 

Hogy boldog lehessen, 

Ne féltsen, szeressen !» 



A fára most egy holló száll. 

« Hát te holló, mi hírt hoztál ?» 

« « Hű szeretőd, te kacér szív, 

Táncosoddal most párbajt vív. 

Minap a tánc után, 

Egy sértő szó mián, 

Emésztve haragtul, 

Összevesztek rútul. »» 



« Nem hiszek én, holló, neked, 

Rossz hirt költesz, azt szereted, 

Neked hiszek, te kis patak, 

Igaz -e, mondd, hogy vívtanak ?» 

« « Vívtak és elesett 

Partomon kedvesed, 

Vizemben a vére, 

Nincsen ír sebére. »» 



« Jaj Istenem, jaj mit tettem! 

Megöltem, kit hűn szerettem; 

Szivemben mily szent tűz ége, 

Egy kis szeszély s mindnek vége: 

Nincsen ír sebére, 

Lelkemen a vére; 

Mardosva rám támad. 

A kései bánat.» 

