


Nem vagy velem, veled vagyok! 

Hiába álom, éjtszaka, 

Ott ég szemednek csillaga, 

Ott ég, viraszt és mosolyog. 



Nem vagy velem, veled vagyok! 

Hiába zaj, hiába csend, 

Édes szavad szivembe cseng, 

S az félve, fájva feldobog. 



Nem vagy velem, veled vagyok! 

Veled meghitten, egyedűl, 

Majd társaság veszen körűl, 

Nézlek, szeretlek, hallgatok. 



Nem vagy velem, veled vagyok! 

El-elragad a báj, gyönyör, 

Majd a féltés, a bú gyötör, 

Átkozlak, áldlak, hervadok. 

