


Beh jó világ a hóvilág, 

De csak meleg szobában; 

Virúlhat kinn a jégvirág, 

Ha kézben telt pohár van! 



Fel is köszöntöm tél apót, 

Hogy újra visszatére: 

Terítsen enyhe takarót 

Vetésre, venyigére; 



Vidor tavasz keljen nyomán, 

Nyár is, ősz is dicsérje, 

S jó új bor és kenyér után 

Hálánk híven kisérje. 



Az egész táj egy hótenger, 

Rajt' egy-két bágyadt sugár, 

De nyugodt, mint öreg ember, 

Akinek nincs vágya már. 



Lomb, virág és víg madárdal 

Eltünt, mint a szerelem; 

Az emlék is lassan elhal, 

Száraz kórón s levelen. 



Nyári hő és enyhe éje 

És villám elköltözött, 

Mint a becsvágy szenvedélye, 

Küzdve annyi vész között. 



Minden nyúgodt és kifáradt, 

De nem vénség ez s halál, 

Ami nyugszik, újra támad, 

És tavasz, nyár visszaszáll. 



Csak te vagy más, oh emberszív, - 

Tél ha egyszer béhavaz, 

Hiú vágyad hasztalan vív, 

Nincs számodra új tavasz! 



Erdő alján, hegy tövében 

Van egy kicsiny házam nékem, 

Nyáron jobb, de télen is jó, 

Bár befújja olykor a hó. 



Most is fújja, most is víjja, 

Szegény kis ház alig bírja, 

De azért, ha erősb lenne, 

Sem alunnám jobban benne. 



Jókor fekszem, későn kelek, 

Egész évet kipihenek; 

Egy kis nyugtom mért ne légyen? 

Természet is nyugszik télen. 



De ki zörget, vaj' mit akar ?... 

Senki, csak a bősz zivatar. 

Hogy' fú, jajgat, hogy elvadúl! 

Ösvényt, útat befú, feldúl. 



Már a sok hó egész özön, 

Egy hétig most posta se' jön; 

Se baj, jobb is, rekedjen ott, 

Nem olvasok így hirlapot. 



S nem boszant meg léha szellem, 

Hosszu cikkben, nagy beszédben, 

Hamis pathos, rossz magyarság, 

S több ilyen, most divó kórság. 

