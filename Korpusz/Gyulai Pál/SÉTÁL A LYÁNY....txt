


Sétál a lyány, kinn a kertben sétál, 

Mint a madár, idébb vagy odább száll; 

Fűvel fával elbeszél, elsuttog, - 

Aki szeret, Istenem, beh boldog! 



Alig tudja, hogy lehajol, szakaszt 

Két virágot, kettőben egy tavaszt: 

Ez nefelejts, az meg amott rózsa, 

Mintha csak a gondolatja vóna. 



Rajtok a nap végsugára reszket... 

Oh hogy' várja, várja már az estet, 

A szép esti csillagot az égre; 

Szeretőjét dobogó keblére. 

