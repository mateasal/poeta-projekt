


A pisztrángos Szinyva partján 

Lakik egy szép szőke kis lyány; 

Pisztrángot mind oda adnám, 

Hogyha őt elhalászhatnám! 



De kisiklik, tova lebben, 

Pisztrángnál is sebesebben: 

Pettyes pisztráng, pettyes kendő! 

Csak szomorít mind a kettő. 



Eltévedt egy tehénke 

Az erdőben, szegényke, 

Keresi is szaporán 

A hámorból egy leány. 

Csingi, lingi, lánga... 

Én is hát utána. 



A tehénke kolompja, 

Erre, erre, azt mondja; 

Arra megyünk mind ketten, 

Találkozunk véletlen. 

Csingi, lingi, lánga... 

Beh kedves egy lyányka! 



Megkerűlt a tehénke, 

Nagy későre szegényke; 

De szivünkbe' hirtelen 

Felgyuladt a szerelem. 

Csingi, lingi, lánga... 

S el sem alszik lángja! 



Tilt a nénéd tőlem; 

Mi lesz már belőlem? 

Ami voltam azelőtt, 

A te régi szeretőd! 



Másnak akar adni; 

El tudnál -e hagyni? 

Hamis esküt te nem téssz, 

Enyém vagy és enyém léssz. 



Néném asszony, hallja, 

Dolgunk' ne zavarja! 

Kiket ég egymásnak szánt, 

Nem félik a boszorkányt. 

