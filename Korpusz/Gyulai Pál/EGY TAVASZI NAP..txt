


Bolygunk a mezőkön, 

Virágot szedünk, 

Rezgő lombok árnyán 

Meg-megpihenünk. 



Oh ily zöld az erdő, 

Oh ily kék az ég, 

Ily piros a rózsa 

Nem volt soha még! 



Virágeső hull a fáról, 

Szerelem hulló virága... 

Mért búsúlnánk érte, kedves? 

Rakva azért minden ága. 



Könnyű-vígan, tarka-barkán 

Pillangók szállnak körűlünk. 

Ki tudhatja, ki mondhatja: 

Pillangó -e vagy jó kedvünk? 



Kakuk szól az erdő mélyén, 

Meddig élünk, kérdezgetjük; 

Istenem! csak addig éljünk, 

Míg egymást híven szeretjük. 



Mint holdfény a kék Szamos vizében, 

Fürdik lelkem sötétkék szemedben, 

S mint e lomb, mely virágokhoz hajlik, 

Omló fürtöm homlokodra lebben. 



Mint körűlünk a nyugvó vidéket, 

Éj és ábránd szeliden környékez. 

És szívünk, mint a madárka fészkén, 

Társa mellett, boldogan fölérez. 

