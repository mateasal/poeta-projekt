


Megy sietve, majd megáll az utcán 

Egy fiatal, kék szemü, szép kis lyány, 

Nem kisasszony, csak szolgáló, 

Asszonyának bevásárló, 

Nagy kosár a karján. 



Jobbra, balra, mindenütt az utban 

Annyi minden, annyi szép és uj van 

Magas házsor, fényes fogat, 

Ékszer, bársony, dús kirakat 

El-elnézi hosszan. 



Mind hiába, fel nem vidúl képe, 

Nem amit lát, más forog eszébe ': 

Kis falucska, erdők lombja, 

Hegyek, völgyek, nyáj kolompja 

S annyi szép emléke. 



Siet is már, de amint befordúl, 

Temetésre im tenger nép tódul; 

A fény a gyászt felülmulja, 

A szegény lyány megbámulja, 

És könnye kicsordúl. 



Neki is az atyja halt meg nem rég, 

Alig maradt mivel eltemessék; 

Terhére nem akart válni 

Jó anyjának s ment szolgálni, 

Szive most is fáj még. 



De megkésett s átcsap egy szük közön, 

Kapualjból egy ifju úr köszön: 

« Ej beh szép vagy, édes rózsám, 

Jőj be csak egy szóra hozzám, 

Szeretlek, esküszöm !» 



« Nincs más baja ?... Ejnye hagyjon békét !» 

S a futásban leli menedékét, 

Vissza sem néz, de szemébe' 

Harag ég, és kendejébe 

Rejti pirult képét. 



S el-elgondol kedvesére, messze 

Mikor lesz az, hogy nőül vehesse? 

Ő is árva, ő is szegény, 

A faluban szolgalegény, 

Messze lesz az, messze! 



Sirhatnék, de azért még se' búsúl, 

Régi dala ajakán megújúl; 

« Lesz még virág a rózsafán, 

Egymást mi is meglátjuk tán !» 

Mosolyog s felvídúl. 



Kedves leány, tartson Isten épen, 

Soh'se feledd Buda-Pest ködében 

Falud ', anyád ', szeretődet 

S boldog szívvel öleld őket 

Annak idejében. 

