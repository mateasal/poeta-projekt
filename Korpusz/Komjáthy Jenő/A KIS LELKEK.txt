


Nézd, milyen ifju tart felénk! 

Szemébe rémes, büszke láng, 

Baljában a napfáklya ég, 

Szétszórva millió sugárt. 



Jobbjával egy zászlót emel, 

Mely, mint szivárvány, hétszinű, 

És csillagkoronát visel, 

Szép homlokán fönség s derű. 



Hittől, haragtól tündököl 

Dúlt arca oly félelmesen? 

Villámot szór és öldököl 

A lobogó, démoni szem. 



S ki az mögötte, nézd a nőt! 

Tán az örök Szépség maga, 

Minőt a költők álma szőtt? 

Csáb s tisztaság összhangzata. 



Oly szűzies, mégis merész, 

Vakító szép; szeplőtelen; 

Ihlet, gyönyör, lelkesedés 

Támad, amerre csak megyen. 



De minket mégis árnyba von 

És elpirítja lányaink; 

A fény a szeráf-homlokon 

Fölgyújtja kisded házaink. 



S amint a lángifjú rohan, 

Aszúvá lesz a zöld vetés; 

Mindent megöl e vad roham, 

Mit kezünk ápol és becéz. 



Bár dics köríti homlokát, 

Nyomában vész és viharok, 

Halál kiséri nyomdokát, 

Amerre büszkén elrobog. 



Csöndhajlokunk, békés tanyánk 

Földúlja még e lázadó! 

Ha zsúptetőnkbe kap a láng, 

Nem lesz e vészhez fogható. 



A renyhe csönd drágább nekünk, 

Mint duló eszmék vad heve, 

Drágább növényi életünk, 

Mint a lángok költészete. 



Ó, boldog tengés, enyhe rend, 

Nyugalmas, kéjes rothadás! 

Vérünk lassan s bizton kereng, 

Távozz el tőlünk, Messiás! 



Kerüld el csöndes berkeink, 

Tengődni hagyj minket tovább! 

Szemünk a napba nem tekint, 

Drágább nekünk a mécsvilág. 



Attól, mit a Sors rendele, 

Nem térünk el egy percre sem. 

A Megszokás ráncos keze 

Vezessen minket csendesen! 



S bocsásson le, ha elfogyunk, 

Sirunkba az együgyü hit, 

Megváltást mi nem szomjazunk, 

Főbusz! Nincs mit keresned itt! 



Ó, boldog tengés, síri csend, 

Nyugalmas, kéjes rothadás! 

Vérünk lassan s bizton kereng: 

Távozz el tőlünk, Messiás. 

