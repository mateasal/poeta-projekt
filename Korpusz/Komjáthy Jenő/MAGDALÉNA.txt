


Először is zokogni láttalak - 

Kezedbe rejtéd arcodat, 

S nem győztél sírni annyi elfoszolt 

Remény és üdvösség miatt. 



Pillád alatt kilobbant tűz, hamu, 

Szemed világa megtörött; 

Ó, sírj! Hiszen a könny gyógyít, hegeszt, 

S a bűnhödés mégsem örök! 



Mi szép vagy, hervadó virágszál, 

Arcodról méla bú beszél. 

És szemed ah, könyekbe lábad! 

Ily bűnre szert honnan tevél? 



A menny felé szomorú fődet 

Reszketve, sírva emeled: 

Ó, küldj vigaszt, adj balzsamot Te, 

Sebemre, örök Szeretet! 



Mi zeng e forró sóhajokban? 

Mitől zihál e szép kebel? 

Miért remegsz, édes, karomban? 

Ne félj, sohase hagylak el! 



Mitől sötétül lelked arca? 

Mitől remeg e lázas ajk? 

Ó, hogy a báj a szív kudarca 

S a gyönyör az, mi bűnbe hajt! 



Ne sírj! Bár megtiport az élet, 

Emeld föl bátran homlokod! 

És amit ejtett rajta vétek, 

Lecsókolok minden nyomot. 



Vagy sírj! A múltat sírva vissza, 

Midőn még bűnös nem valál, 

Lelkem a te lelked fölissza 

S dacolunk véled, ó, Halál! 



Könnyek tüzétől ittasodva 

Lehullott róla a lepel, 

S előttem éjhaját kibontva 

A legszebb asszony térdepel. 



És hogy szemét, a tiszta kéket, 

A bánatkönnytől csillogót 

Rám fölveté az árva lélek: 

Köröttem minden veszve volt. 



Ihlet ragadja menten elmém, 

Hatalmas, bűvös őrület, 

A rég elmúlt életre kelvén, 

Eltűnt a perc, a környület. 



Szemlélve lázas küszködésit, 

Elfog egy névtelen varázs, 

És egy csodás álomba szédit: 

Hogy én vagyok a Messiás! 



Megváltalak. Ne sírd a voltat: 

Én vagyok az örök jelen! 

Én vagyok az, ki köthet, oldhat, 

Hatalmam fönnen érezem! 



Te vagy, ismerlek, Magdaléna. 

Te rólad szól a Szentirás, 

Kit szentté avatott a bánat 

És én vagyok a Messiás! 



Nem hoztam üdvöt gazdagokra, 

Szivök kemény, szivök hideg; 

Égő fájdalmak csipkebokra 

Te szomorú, beteg szived. 



Ó, Magdaléna, tört virágszál! 

- Tudom, te vagy és senki más, - 

Áldásom üdve mind reád száll, 

Hisz én vagyok a Messiás! 



Velem jösz. Elviszlek magammal 

Oda, hol nincs bánat, se bűn; 

Hol az erény megvíhatatlan, 

S legfőbb gyönyör szeretni hűn. 



A boldogság, a fény honába, 

Atyám házába viszlek el. 

Nem hagylak e rideg világba, 

Hol minden lelki vészt lehel. 



Nem hagylak itt, hol bűn lehelni, 

Hol szúr a nap és fojt a lég, 

Hol nem akar életre kelni, 

Mi odafenn fogantaték. 



Boldog, ki sír, boldog, ki sóhajt, 

Boldog, ki hisz, szeret, remél! 

És aki üdvözülni óhajt, 

Csak bennem hisz, mert bennem él. 



Nézd: lát a vak és lejt a béna! 

Én tettem azt és senki más! 

Az égbe viszlek, Magdaléna, 

Mert én vagyok a Messiás! 

