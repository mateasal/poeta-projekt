


Istenek embert hogyha gyülölnek, 

Csordulatig töltik poharát; 

Pénz, paripák, lángszemü hölgyek, 

Minden övé, amit szeme lát. 



Istenek embert jaj, ha szeretnek! 

Zsugori marokkal messze lökik el; 

Jár számkivetetten, eretnek, 

Szivében a gondok réme kikel. 



Éli világát a pompa szülötte, 

Inni, ölelni ó, mi gyönyör! 

S ím poharát a halál kiütötte, 

Nászágya mellett síri gödör! 



Mást veti-hányja az életi sajka, 

Messze világol a túlnani cél; 

Gyáva panaszra nem nyilik ajka, 

Hite, reménye a síron is él. 



Heveri egyik az élveteg almot, 

Lihegve lohog a kéjek után, 

És nyomorú, szomorú diadalmot 

Ül a bűn a szellem urán. 



Másik a küzdés, emberi pálya, 

Lobogó, ragyogó harcok ölén 

Rohan a vészbe, ha híja hazája, 

S meghal örömmel szentelt örökén. 



Fájdalom is édes a jónak, igaznak, 

Szenvednie szinte gyönyör; 

Megkeserűli borát hercegi gazdag, 

Dúst a szegénynek álma gyötör. 



Sírsz, ha szeretnek, sírsz, ha gyülölnek, 

Legnemesebbek sorsa se jobb; 

Bal kezük átok, egyre csak ölnek, 

Alkot örökkön mennyi jobb. 



Gúny a halandók élete álma, 

Istenek ajkán tréfadolog; 

Porszem az ember az égi világba, 

Labda a föld is, játszva forog. 



Ők az erősek, ősi hatalmon; 

Boldogok, ifjak, jók, szabadok; 

Szigoru, gyönyörü isteni arcon 

Büszke örömnek napja ragyog. 



Sebesen, iszonyún harsog a szél, 

Szellemek órjás kara szól: 

Ti vagytok a végzet s ti vagytok a cél, 

Kik előtt minden a porba hajol! 



Ama bősz, ama nagy, ama zordon erő, 

A dicső, de kemény hatalom, 

Az életi forrás, a létviselő, 

Ti vagytok azok, nem tagadom! 



Mi betölti a titkos egészet, 

Napja az isteni szerelem, 

Mi legyőzi az észt, a merészet, 

Mihez a rímet ah, minek is keresem! 

