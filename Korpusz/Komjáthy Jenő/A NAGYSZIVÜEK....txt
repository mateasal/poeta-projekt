


A nagyszivüek istenálma 

Égeti folyvást lelkemet. 

Csak egy a cél, de szerteválva 

Feléje számos út vezet. 



Ti kisszivűek, kishitűek, 

Utamból félreálljatok! 

Kövessenek a jók, a hűek, 

A bátrak és a szabadok! 



Keressük őt, a titkos Istent, 

Világ szivét, az Ősurat, 

Már nincs erő a régi hitben, 

Törjünk merészen új utat! 



El nem riaszt a végtelenség, 

Nem győz le minket tér, idő, 

Arcodba nézni, ősi Fenség, 

Gyönyör lesz nékünk, rémitő! 



Csak bújjatok ti könyvetekbe, 

Ápolva gyermekbabonát! 

Mi majd a nyíladó egekbe 

Keressük lelkünk rokonát. 



Miként Napoleon a földet, 

Egyszerre vívjuk az eget, 

De minket senki meg nem törhet, 

Nem győzi le a szellemet. 



Elérjük Őt! Mert meg nem állunk, 

Szivünkbe más nincs írva cél, 

Szerelme terhét bírja vállunk, 

Bosszúja sem hoz ránk veszélyt. 



Kő az öröklét csarnokába 

A perc, mely minket eltemet... 

A nagyszivüek istenálma 

Elégeti a lelkemet! 

