


Az édes lány nem alhatik, 

Selyemhabon virág-ladik, 



Mit egy tündér lehellete 

Álom-vihar közé vete. 



Sóhaja nárcisz illata, 

De lázban ég most ajaka, 



És lázban égő ajkain 

Villan az üdv, villan a kín. 



Reá gondol s ölelni vágy, - 

Mi szép s mi nagy a szűzi vágy! 



A sas szemek, acél izom... 

Az ifju, az szép volt bizony! 



Gyönyör cikázik rajta át, 

Mig álmodik s a mennybe lát. 



... Most összedobban szívetek, 

Tiéd piheg, zihál, remeg. 



Hogy az csak árnyék: nem tudod, 

Egész világ veled forog. 



Megosztod híven búbaját 

Mint feleség, kedves, barát; 



Halvány szinét elcsókolod, 

S ugy ápolod, vigasztalod. 



Künn zúg az orkán rémesen: 

Ott egy foszlány... itt a tetem. 



Nap az égen vérszínbe jár: 

Gyilkos szelek... gyilkos sugár! 

