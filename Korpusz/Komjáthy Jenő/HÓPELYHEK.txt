


Szállonganak a hópihék: 

Úgy fáj e szív, úgy fáj e lét! 



Minden fagyos, ah, jéghideg; 

Egész testemben reszketek. 



Ó, mondhatatlan fájdalom! 

A Föld egy roppant sírhalom. 



Alatta minden megfagyott, 

Csupán az én szivem dobog. 



Az órjás sírhalom alatt 

Órjás szivem majd meghasad. 



Úgy tombol a kín szívemen, 

A Föld fájdalmát érezem. 



Az Ég egy roppant kriptabolt: 

Érzem, mi lesz, mi van s mi volt. 



A Múlt halott, és a Jövő 

Egy végtelen nagy temető. 



Sivár, gonosz és fénytelen, 

Mindenkép semmis a Jelen. 



Nincsen remény, eltűnt a hit, 

Holt vagy haldokló minden itt. 



Szivem! Te sorsod is halál; 

Felejtsd, hogy egykoron valál! 



Hiába volnál büszke, nagy, 

Ha semmivé léssz, semmi vagy - 



És elenyész a semmiben 

Végső vonaglásod, szivem! 



Erdő, mező dermedten áll; 

Azt súgja minden, hogy: halál. 



Mély búba tör a téli szél: 

Sirasd meg ember, hogy levél! 



Lélek beléd csak halni jár, 

Bánd meg ezerszer, hogy valál! 



Álmot temet a hópehely: 

Reszkesd a titkot, hogy leszel! 



S egy hang szivedhez odafagy: 

Dermedj meg attól, ami vagy! 



Azt mondják, hogy fehér a hó, 

- Hiszen a látszat oly csaló! - 



Csak én tudom, hogy fekete 

Szálakból szőve szövete. 



Az ártatlan, szép szín alatt 

Látom a sötét pontokat. 



E pontok mint központ körül 

Sok játszi test jegőcösül. 



A zord, üres, sötét szemek 

Felém baljósan intenek. 



Megannyi mérhetlen atom; 

A sírból jő s a sírba von. 



E gyászatomok démonok, 

Szemök oly rémesen forog. 



Üregszemökkel látnak ők, 

És hímezik a szemfödőt. 



A csillogó, roppant lepelt 

Rám teszik, ha időm letelt. 



Ne még, ne még! Ó, várjatok, 

Boldogtalan paránynapok! 



Ha majd a szörnyű óra jön, 

Átlépek a bűvös körön; 



Fény nem ijeszt, sem a setét, 

Lelkem veletek frigyre lép; 



Együtt bolyongunk végtelen, 

Csodálatos nagy téreken, 



S nézzük egy örök élten át 

Az élet- és haláltusát: 



Nem rémít démonszemetek, 

Mert én is pont, atom leszek. 

