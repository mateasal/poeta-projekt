


Nyár vigalma, ősz siralma, 

Minden eltűnt, oda van ma, 

Tél ez, néma dermedet. 

Megfagyott a könny szememben, 

Mint a harmat rózsakelyhen 

A kiszáradt lomb felett. 



A Természet holtra bágyadt, 

Hűlt szerelmek, béna vágyak 

Zizegnek a hó alatt. 

A táj mint egy hulla fekszik, 

Istenekkel nem vetekszik 

A kifáradt gondolat. 



Fönt az ormon gondok ülnek, 

Rém a rémmel elegyülnek, 

Köztük átok a viszony. 

Lent az aljba, vad kacajba 

Tör a szélvész; vérbe, fagyba 

Véti vemhét az iszony. 



Ki van mondva az itélet: 

Sírgödörbe hull az élet! - 

Van -e még, ki ellenáll? 

Az Enyészet dala harsog, 

Jégvirágok, hideg arcok, 

Amit alkot a Halál. 



Mért nem üt már a nagy óra?! 

Megállott a mutatója, 

Nincs jövendő, sem jelen; 

Lesem, várom: hátha perceg, 

Mindhiába azt a percet, - 

Múltja van csak, végtelen. 



Híja esett az időnek. 

A jelennek, jövendőnek 

Édes álma megszakadt; 

Csak az emlék, csak a bánat, 

Temetőkben, sírva támadt, 

Vet rám kétes árnyakat. 



Mikor üt az örök óra? 

Virradóra! Virradóra! 

Mikor hangzik már a dal? 

Már megállott, semmi kétség, 

Néma árnyak, vaksötétség... 

Készen áll a ravatal. 



Nem, nem halt meg, érzem, érzem! 

Égnyiláson, fellegrésen 

Áttör ím a tűzi Nap! 

Egy sugár csak, mi aláfoly 

S már gyönyörben reng a távol, 

Meglapul az éji had. 



Istenarcról hull a fátyol, 

Ide süt egy szebb világból 

Büszke, lelkes, nagy szeme. 

Földobog a bús Föld is rá, 

Mintha keblét lángra szítná, 

Mintha csókot hintene. 



Szépnek látom újra s nagynak 

A világot s elragadnak: 

Vágy, öröm, hit, szenvedély. 

Nincs hatalma a halálnak: 

Kék szemére a világnak 

Kurta álmot hint a tél. 



Csorba nincs a teremtésen, 

Hervadatlan él egészben, 

Nyár van itt, örökre nyár! 

És a csodás mindenségben 

Napok égnek örök fényben 

S egyre hull, hull a sugár. 

