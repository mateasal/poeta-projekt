


Puhaságnak elpazallt, vak évei, 

Léha, satnya korszak, én gyülöllek! 

Porba fúló testiségnek élvei, 

El szinemtől, a pokolba löklek! 

Félre, lágyszivűség, asszonyerkölcs! 

Nincsen itten számotokra hely; 

Engem a lét mély iszonya eltölt, 

Zord s magányos lészen e kebel. 



Nem mi zsongít, nem ki kábít, kell nekem: 

Lépvessző az, mely repülni gátol, 

Kéjteher, mely porba húzza szellemem, 

Bűnbe visz, míg bűvöletbe bájol. 

Mintsem áltassam magam tovább még, 

Törjek inkább s porrá égjek el; 

Jöjjön ünnep rám, s ha kell, a gyászvég: 

Nékem győzni avagy bukni kell! 



Csalfa mámor s férfiatlan fájdalom 

Csak elernyeszt, újjá nem szül engem: 

Én teremtő gondolatra szomjazom, 

Mely tetőzzék halhatatlan tettben. 

Szüljön új csodát ez elviselt föld, 

Vagy vesszen mind s én is vesszek el! 

Mert kit a lét fenső célja eltölt, 

Gyászol az csupán, vagy ünnepel. 



Az érzést, mi átviharzik lelkemen, 

Lángtollammal a szivekbe írom, 

És, ha kell, hát elbukom a harcteren, 

Ott lelem fel vértanúi sírom. 

Bár a kínok óceánja vár rám, 

Férfi-szívem mégse sápad el; 

Szirtek foga ízzé tépje gályám: 

Törhetetlen célom fölemel! 



Vagy hozok e hervadt földre új tavaszt, 

Az anyagba új lelket lehelve, 

Vagy a vészek óriása leszakaszt 

S összetör a végzet bosszukedve. 

És fejfámra ez lesz írva: megtört, 

Ámde nem hajolt a hű kebel; 

Szíve nagy, szabad volt, lelke fennkölt, 

Tisztán szállt az eszmeégbe fel. 



Csattogj, vészmadár s te, átokarcu rém, 

Pallosoddal mesd, sebezd a lelkem! 

Létcsaták sötét, vad, végtelen vizén 

Hajts, te zsarnok, végtelenbe engem! 

Mintsem áltassam magam tovább még, 

Nyeljen inkább a vad tenger el! 

Jöjjön ünnep rám vagy jöjjön gyászvég: 

Nékem győzni avagy bukni kell! 

