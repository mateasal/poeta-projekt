


Nem átkozlak, te csalfa tündér, 

Hogy ifju szívem kiraboltad, 

Te még ragyognál, tündökölnél, 

Siratlak én, mint egy halottat. 



Nem átkozlak, csak eltemetlek; 

Nekem te meg vagy halva immár; 

De így is, halva is szeretlek, 

Nagyobb szerelmem kínaimnál. 



Sírbolt leszek, magamba zárom 

A hideg arcot, hamvas ajkat, 

És mélyen a szivembe ásom 

A szűzi testet, szűzi hamvat. 



Nem átkozlak, te csalfa tündér, 

Hogy ifju szívem kiraboltad, 

Habár a síri éjbe tűntél, 

Szeretni foglak, szép halottat. 

