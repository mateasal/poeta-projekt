


Nem puszta múló hangulat, 

Mivel az én lelkem mulat. 



Nem vértünet, szálló veszély, 

De mélyehatlan szenvedély. 



Mert örömem az ősi kedv; 

Örökké forr, kering e nedv. 



Vágyam az az ősrégi szomj 

És búm a megkövült iszony. 



Haragom a villámos ég: 

Bár minden összeomlanék! 



Panaszom az örök sirám: 

Mért élek, mért fogantatám! 



Bánatom a föld bánata, 

Hogy rajta élet támada. 



És én vagyok a Szfinx maga, 

Száz öltő meg nem oldhata. 



Ha álmodom: isten vagyok; 

Az örök nap bennem ragyog... 



De amidőn gondolkozom: 

Csak rom vagyok, bús, puszta rom. 

