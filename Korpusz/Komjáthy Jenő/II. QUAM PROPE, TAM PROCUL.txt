


Milyen átok ez mi rajtunk, 

Bűvös Isten-ostora: 

Minden órát elszalajtunk, 

Nem mienk a mámora! 

Téged, édes, ott közelben 

Megölelni, mondd, mi gátol? 

Sejtelemnek szárnya lebben: 

Amily közel; olyan távol! 



Szárnya nő a röpke percnek, 

Önmagától menekül, 

Önmagától szinte reszket, 

Végtelenbe felrepül. 

Már kicsinyli, a valóság, 

Dús jelenlét amit ápol, 

Nem szakítja le a rózsát... 

Amily közel, olyan távol! 



Szende vagy te, én ügyetlen, 

És magától mégse megy, 

Újoncok a kivitelben, 

Álmodozva mesterek: 

Lába kelt tán a gyönyörnek? 

Mintha futna önmagátol! 

És a kéjek már gyötörnek... 

Amily közel, olyan távol! 



Mit tehetek én már róla, 

Hogy nem élem a jelent! 

Hogy az édes pásztoróra 

Élvezetlen füstbe ment. 

Hogy csak az kell, mi lehetlen, 

Mit elrejt az írigy fátyol, 

Végtelenbe jár a lelkem... 

Amily közel, olyan távol! 



Csalogat a szemed éje, 

Elmerülni benne kéj, 

Sugarat szór mély sötétje, 

Dőre-édes szenvedély! 

Pírja kéjes szerelemnek 

Majd kicsattan, szinte lángol: 

Megölelni még se merlek... 

Amily közel, olyan távol! 



Most negéddel, majd közönnyel 

Játszod ki a szívemet, 

Majd szabódva, szűzi könnyel 

Telnek egyben a szemek. 

Majd haragra gyúl az arcod, 

Szemed éle engem vádol, 

Mégis Ámor vall kudarcot... 

Amily közel, olyan távol! 



Ki az oka? Te sem, én sem! 

S egy hivatlan hang beszél: 

Hiuságod s büszkeségem! 

És kacagva fú a szél. 

Jer, szakasszuk le a rózsát, 

Melyre vágyom s te is vágyol, 

Élvezzük a pásztorórát, 

Jer közel hát, ne oly távol! 



Reszkető karom kitárom, 

Hogy szivemre vonjalak, 

S fenyegetve, szemrehányón 

Áll közénk egy zord alak. 

Dúlt szemében iszonyú vád, 

Szinte éget, úgy világol, 

Nyomorúság, szomorúság... 

Amily közel, olyan távol! 



Jobb nekem már messze tőled, 

Túl a kéklő hegyeken! 

Fényben úszni látom fődet, 

S megpihenek szíveden. 

Pásztoróra: szellemélet, 

Tér, idő se különöz el, 

Beléd halok, benned élek, 

Amily közel, olyan távol! 

