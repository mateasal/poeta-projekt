


Ha majd a hír szárnyára vesz, 

És rózsát szór a nép elém, 

Nevem dicső, magasztva lesz, 

Csodálva és rettegve én: 



Ha majd hizelg, ki most lenéz, 

Bókokba fojt, ki most lehord, 

Meglát a vak, finyás becéz, 

És fölemel, ki rám tiport: 



Tenyéren hord munkás, nagyúr, 

Még a süket is rám figyel, 

S kegyelve lesz a trubadúr, 

Kit a tömeg most nem szivel: 



Ha majd ledér divat, szeszély 

Fölkapja még szűz nevemet, 

A Közli-had belőlem él, 

Szaglász, birál, nyomon követ: 



Foltot keres az életész 

És kisüti: ember valék; 

Bölcsen kavar a sok vegyész 

Bókmézbe dühsajtolt epét: 



Harag lehűl, a gáncs megül, 

A vállára vesz a vak tömeg, 

Verseimet ha könyv nekül 

Szavalja majd ifjú s öreg: 



A honfitárs s a honleány 

Értem rajong és lelkesül 

( Talány leszek nekik, talány, 

Kezükbe csak ruhám kerül !): 



Benépesül az ősmagány, 

Minden kacag, pezsg, duzzadoz; 

Megérhetém s megláthatám, 

Hogy a közöny-jég olvadoz: 



Megérhetem a diadalt, 

Mit - vérdijon - a vágy igért, 

Megláthatom, miért sohajt 

E szomju szív, a büszke célt: 



Előmbe lép az őssetét, 

A titkos árny, a néma rém; 

Nem érzek mást, csak megvetést, 

És arcomat elrejtem én. 



Elfordulok. Undor fog el 

A tetszészaj, taps hallatán: 

Nem erre tört a tűz kebel 

Az ifjuság szép hajnalán! 



Nem ez, mit az ifjonti Vágy 

A Lét fehér lapjára sző. 

Az Ideált ringatva jár 

Előtte a dicső Jövő. 



A Képzelet más képeket 

Teremt, betöltve tért, időt; 

S mit óriás vásznára fest, 

Magasztosabb, nagyobb, dicsőbb. 



Nem itt, nem itt, följebb a cél, 

Melyért a láng ifjú hevült! 

Ez volna hát, ez hát a bér, 

Miért vérzett és lelkesült?! 



Magasbra tör, mélyebbre ás, 

Kit démona művekre bír, 

Miket nem érhet hervadás, 

Nem dobhat éh torkába sír. 



Ez hát a cél! Milyen sekély, 

Mily gúnyos és mily nyomorult! 

Ki gyűlölt és kit megvetél, 

Fejedre az tűz koszorút. 



Övezne fény: szivem setét, 

S belőle mély panasz fakad: 

Eltörpül itt, mi nagy, mi szép, 

Nem látok én, csak árnyakat. 



Ó, váz világ, torzgyűjtemény, 

Nekem gyülölt és idegen! 

A koszoru is oly kemény, 

Ólomnehéz a fejemen. 



Belátom ím, hogy semmi mind, 

Mit szenvedék s mit művelék; 

Az eszmekéjt, az égi kínt 

Elnyelte mind a puszta lég. 



Terméketlen talajra hullt 

A dús vetés, az égi mag; 

Szegény vagyok és nyomorult, 

A föld röge is boldogabb. 



Gyűlöljetek, mint egykoron, 

S tapossatok meg engemet! 

Nem jött el még az én korom: 

A Szabadság s a Szeretet. 



Nem jött el még az én időm, 

Még rab a szív, koldus az ész, 

Fülembe zúg még rémitőn 

Az ős sirám, átokverés. 



Még zúgja mind vad átkait 

A gyűlölet s a butaság, 

A szolgaság uralkodik, 

Kietlen még e szép világ. - 



- Ily szóba tör a hír fia, 

Szomját a hír nem oltja el. 

Egyetlen kéj lesz sírnia, 

Egy könny, miért még esdekel. 



Magányba fut s e koszorút 

Eldobja és megrendül ő; 

Homlokáról a mély borút 

Nem mossa el a fényeső. 



Az elveszett s meglelt magány 

Lesz újra az ő otthona; 

A dicsőség magaslatán 

Ő árva, bús és mostoha. - 



Ha majd a hír szárnyára vesz: 

Előmbe lép a néma rém; 

Nevem dicső, magasztva lesz: 

Boldogtalan s magányos én. 

