


Vízgyöngy a kis levélen, 

Villám a fegyverélen, 

Sugár a rózsaszálon, 

Csók pírja gyenge vállon, 

Mi édes és mi szép, 

Mi nesztelen, ha lép, 

Egy szóval: álom. 



Ha vére, húsa nincs is, 

Ha mesebéli kincs is, 

Mégis csak szép az álom. 

Gyönyör reng annyi tárgyon, 

Virúl a dús való, 

Vérünket forraló; 

De szebb az álom. 



Nem durva, nem rikító, 

Gyöngéden mámorító, 

Csillám a hattyu vállon, 

Egy lopva-csók a bálon, 

Egy percnyi végtelen, 

Az égbe nyúlt jelen: 

Az édes álom. 



S az élet kéje, gondja, 

Mikéntha egybefolyna, 

Az út s a könnyü lábnyom, 

Szín, hervadás a tájon, 

Szerelem és tavasz: 

Egy perc csak, egy arasz, 

Csak kurta álom. 



Álmokbul összeszőve 

Az élet szemfedője; 

S mi úr a többi álmon, 

Dicsfény a szalmaágyon, 

Ha majd az óra üt, 

Haló szemekre üdv: 

A hosszu álom. 



A büszke hír sugára, 

Mi fényt vetett utára, 

Mint rózsapír a lányon, 

Eltűnik égi szárnyon. 

A kéj, a fájdalom, 

Az élet és dalom: 

Minden csak álom. 

