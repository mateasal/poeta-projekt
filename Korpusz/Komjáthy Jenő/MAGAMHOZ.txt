


Ne sírj, ne sírj! Ó, hagyd a múltat! 

A lélek könnyei a porba hullnak; 

Növényi táp lesz büszke véred, 

Hogy lenne zöldebb, 

A satnya földet 

Termékenyíti szenvedélyed. 



S mi lesz a szellem drágasága, 

A gondolat gyönyörvilága? 

Miként a hang eloszlik, elhal; 

A légbe olvad, 

Miként az illat, 

Eltűnsz te is egy halk sohajjal. 



Múltaddal, jobb, számolj le végképp, 

Halottaidnak hagyj te békét, 

Hozd rendbe gyorsan számadásod! 

Siess előre, 

Ugorj a tőrbe, 

A sírt magadnak ássad, ássad! 



Ne sírj, ne sírj! Minden hiába, 

Csak egy van még számodra hátra, 

Egy vígaszod van, föld betegje: 

Mit szíved óhajt, 

Eljő a nap majd, 

Elszállsz, eloszlasz kéjelegve. 



Hiába sírsz. Te nagy beteg vagy. 

Minden kigúnyol, minden elhagy; 

Kegyetlen rend uralg terajtad. 

Örök magányod, 

Örök a bánat, 

Amely lezárja dalos ajkad. 



De kéj lesz majd oszolni széjjel, 

Eggyé olvadni a nagy éjjel, 

Megsemmisülni csepprül-cseppre! 

Derűl a gondég, 

Van vígaszod még: 

Gondolj a sírra, lét betegje! 

