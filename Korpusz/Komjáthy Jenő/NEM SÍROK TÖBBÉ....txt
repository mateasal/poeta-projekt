


Nem sírok többé, nem kesergek, 

Dacosan fogadok minden csapást; 

Nyugodtan várom be a döntő percet, 

Hozzon rám életet avagy halált. 



Kiváncsi voltam a pokolra: 

S megismerém a legmélyebb pokolt; 

Egekbe vitt az élet szomja: 

S szívem az üdvök tengerébe holt. 



Mindenre új fényt szórni vágytam: 

S homályban élek, bár lelkem ragyog; 

Napszívem eltorzul a sárban: 

Minden lehetnék, semmi sem vagyok. 



Mindent élvezni, bírni törtem, 

Azt hittem, az egész világ enyém: 

S elbukom egy hitvány gödörben, 

Elvérzem orv kígyómarástul én... 



De nem! Hiszen van egy szilárd pont, 

Melyen megtörnek a vesztő habok: 

Osszátok föl egész világot, 

Tűzpontja, napja itt bennem ragyog. 



Ha összedőlne, rám szakadna 

E zengő, fényes, órjás egyetem: 

Szívembül új világ hasadna, 

Csodás, gyönyörbe rengő, végtelen. 



Minden megdőlhet, semmiségbe hullhat: 

Töretlen állok és nyugodtan én; 

Belőlem hajt a lét s újból kigyullad 

Az örök új világ, az ősi fény. 



Bennem, kit égi tűzerő megedzett, 

Minden keserv dacos gyönyörre vált; 

A döntő perc, az ünnepélyes óra 

Csak életet hoz, nem hozhat halált! 

