


Nincs tiszta üdv a vérgyönyörben! 

Mi hevitett, nem tiszta láng. 

Belátom bútól összetörten: 

Bűn volt ölelnem földi lányt. 



Mert földi láng szolgái voltak, 

El fog száradni két karom, 

Testem atómi szétoszolnak, 

Széthull, elzüllik alakom. 



Halált leheltem ajkaikrul 

S most az enyészet sírni hajt; 

De gyásztörvénye meg nem indul, 

Nem érti a könnyet, sohajt. 



Kiket karom ölelt, velem most 

Mint villik sírba lejtenek; 

Fúria-haddá lett a pajkos, 

Enyelgő, víg leánysereg. 



Kacagva lejt a kéj leánya 

Velem a nyitott sír felé. 

Csillámló jelmezét lehányta, 

Csábékeit levetkezé. 



Egy rém vigyorg csupán szemembe, 

Csontváz-karok ölelnek át, 

Egy rém vigyorg, reám lehelve 

A temetők gyilkos szagát. 



Halált leheltem ajkaikrul, 

Lángszívem a kéjsírba halt. 

Gyásztörvény ez, mely meg nem indul, 

S jéggé fagyaszt könnyet, sohajt. 

