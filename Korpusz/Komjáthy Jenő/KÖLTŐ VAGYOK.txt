


Költő vagyok s magyar: 

Kimondom, fönnen érzem én 

Hisz nemzetemre vall 

Dalom, hatalmas zengzetén. 

Kitárom én szivemnek 

Dúsgazdag életét, 

És dús szivembül árad 

A szép magyar beszéd. 



Költő vagyok: ki több? 

Van -e, ki jobban, szebben él? 

Ó, van -e széditőbb 

Gyönyör az ihlet kéjinél? 

Örvényeidbe látok 

Átszellemülve, lét! 

És mélyeid kizengi 

Büvös magyar beszéd. 



Költő vagyok. Ki mer 

Repülni versenyt én velem? 

Cserélni senkivel 

El nem cserélem életem. 

Dalomban töri gátját 

Hatalmas árja szét, 

S büszkén kel ajkaimról 

Lelkes magyar beszéd. 



Költő vagyok. Ki lát 

Mélyebbre, mint a dal fia? 

Megnyílik a világ, 

S titokzatos harmónia 

Zeng akkor ajkaimról 

És árad messze szét. 

Méltó vagy Istenekhez, 

Dicső magyar beszéd! 



Költő vagyok. Szivem 

A szabadságért lelkesül, 

Mert írva mélyiben: 

Éljen az ember emberül! 

Ujjongok álmaimban 

Bilincset törve szét; 

Kitör belőlem akkor 

Szilaj magyar beszéd. 



Költő vagyok s magyar: 

Virága büszke törzsnek én; 

Napfényes álmival 

Csügg lelkem áldott életén. 

Dalomnak minden ember 

Megérzi még hevét, 

S fönséged elragadja, 

Csodás magyar beszéd! 

