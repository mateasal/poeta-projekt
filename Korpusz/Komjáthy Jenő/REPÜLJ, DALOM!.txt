


Repűlj, dalom, a messzeségbe! 

Hallgassátok meg dalomat! 

Árnyból, sugárból összetéve 

Milyen bübájos hangot ad! 



Kiálts bele a pusztaságba! 

Légy viharok lehellete! 

Vizet fakassz a sziklahátba! 

Légy a proféta ihlete! 



Már ott repül! Hogy zeng a szélbe! 

Halljátok büszke hangomat? 

Lelkem zenéje, szárnyütése 

Mindig merészebb hangot ad. 



Versenyt repűl a viharokkal, 

Nincs túlmagas előtte cél, 

Vetekszik égi csillagokkal, 

Istennel is csatára kél. 



Repülj, dalom! Repülj a napba! 

Nincsen előtted semmi gát! 

Minden tiéd! Nem vagy magadba! 

Törj össze minden rabigát! 



Tiéd az élet egyetemje, 

Nem úr terajtad a halál. 

Te váltig élsz! Van -e, ki merje 

Tagadni fényed, Ideál?! 



Repülj, dalom, a messzeségbe! 

Hallgatnotok kell dalomat! 

Lelkem zenéje, szárnyütése 

Mindig merészebb hangot ad. 

