


Egy gondolattól nincsen pihenésed, 

Zord réme kísér mindenüvé téged, 

Nyugodni sír ölén se hagy: 

Akármi lennél, bármi voltál, 

Elméd erős, a szíved oltár: 

Tennenmagadnak árnya vagy. 



Megfogni lényedet - tudom - szeretnéd, 

Erőid égi pompáját kifejtnéd, 

Elégsz a vágytól, hogy haladj; 

Hiába futsz hatvány-erővel, 

Belátod sírva majd idővel, 

Hogy tenmagadnak árnya vagy. 



Érezned kell a roppant űrt magadban, 

Betölthetetlen és áthághatatlan, 

Hiába forr a szív s az agy; 

Nem nyughatol meg semmi célon, 

Kacagva kísér, hajt a démon: 

Tennenmagadnak árnya vagy! 



Teremtés szégyenét itt látva ebben, 

Ez, ami rád vadász mindenha lesben, 

Légy bármi jó, légy bármi nagy; 

Elégsz a vágytól, megragadnád, 

Sötét szeméből gúnyt lövell rád: 

Csak tenmagadnak árnya vagy! 



Atóm vagy s mégis végtelen mivoltú; 

Úr vagy, ki szolgál és király, ki koldul, 

Az istenálmok roncsa vagy; 

Örvény a lelked, színre csilló, 

Örök a lényed, élted illó, 

Magadnak létlen árnya vagy! 



Mit szomjazol mindegyre telhetetlen? 

Nyugtot nem lelhet az, mi véghetetlen, 

Vágyakbul újra vágy fakad, 

Szomjad növekszik egyre jobban, 

Nem oltható lángokra lobban: 

Magad magadnak árnya vagy! 



A gondolat haláli szárnya rebben, 

S meghűl a vér a kékellő erekben, 

Ifjú szivedhez odafagy; 

Szépítenéd és eltagadnád, 

Ám démonod ujjal mutat rád: 

Árnyék! Magadnak árnya vagy! 

