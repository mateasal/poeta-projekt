


Mosolygott rám sok szép leányajk, 

Szeretkezém sok szép leánnyal, 

Élvet kinált a lomb, a rózsa, 

Sok titkos-édes pásztoróra. 



Pazar fényt szórt reám az égbolt, 

A mindenség ködfátyolkép volt, 

Ezüst folyam, arany virágok, 

Lábom mesés kincsekre hágott. 



Ittam a kéjek poharából, 

Ittas valék az ifjuságtól: 

De ím a serleg inog, lendül, 

Reszketve ejtém el kezembül. 



Pezsgő gyönyörre jött a bánat, 

Mely maga ellen törve támad; 

S én élvunottan, kéjgyötörten 

A habzó kelyhet összetörtem. 



Majd új gyönyör ragadt el engem, 

S az életet kockára tettem. 

Perdült a köb, baljós a száma, 

Búkedv köszönte vak nyomába. 



Ó, én botor, osztályi részem 

Eladtam csengő álompénzen! 

Árnyképeimnek csábölébe: 

Dobáltam mindent lázban égve! 



De vége, vége! Már nem vágyom 

Pihenni púha rózsaágyon; 

A rózsaláncot is letéptem, 

Nem sorvadok már szolga-kéjben. 



Már csak az vonz, mi lehetetlen, 

Ragyognak kéjnapok felettem: 

De én keresek titkos árnyat, 

Ahol lelkem magába szállhat. 



Magából szőjön új világot! 

Mindegyre szítom benn a lángot. 

Mélység, magasság szava lettem, 

Istennek lett visszhangja lelkem. 



S visszhangja lett a fergetegnek, 

Mitől a gyöngék úgy remegnek. 

Fejem a Vész keblére hajtván, 

Vad viharének vitte sajkám. 



Lángviharok zúgtak felettem, 

Az örök fény visszfénye lettem, 

Visszfénye új, dicsőbb napoknak - 

A régiek már haldokolnak... 



Napszínen kába tündököljön, 

Pillangószárnyat hernyó öltsön: 

Keresem én a titkos árnyat, 

Ahol lelkem magába szállhat. 



És köd előttem, köd utánam, 

Megközelítlen, szűz magányban: 

Szövöm a csodás, égi regét, 

Mélyeid járom, isteni lét! 



S hol a szent liget árnya béfed, 

Új, csodaszép életet élek, 

Tündérsziget ölébe fogad, 

Álmodom boldog, mély álmokat. 

