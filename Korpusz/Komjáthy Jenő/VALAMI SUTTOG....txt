


Valami suttog, valami mozdul: 

Van, ó, van élet a sírokon túl! 

Valami megkap, valami átfog: 

Nem üli a földet törhetlen átok. 

Valami úgy zsong, valami rajzik, 

Valami a sírból fel-ide hallszik. 

És fel a földből suttogva kihallszó 

És le az égből messzire kihangzó 

Száll a vigaszszó, áll az itélet: 

Fölnyílnak a sírok, a halál az élet! 

A szellemi lények üdvzaja lehallik: 

Nem halt meg a lélek, csak hüvelye alszik! 

S íme alattam valami megzendül, 

Suttog a fű is túli szerelemrül. 

S íme fölöttem valami megzendül, 

Harsan a szózat fényes egekbül; 

Nem lenni nagyobb jó, mint valaha lenni; 

Ur itten a Senki, él itten a Semmi! 

