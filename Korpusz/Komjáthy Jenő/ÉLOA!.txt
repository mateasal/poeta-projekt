


Álmatlan, hosszu éjszakákon 

Neved susogja lázas ajkam, 

Gyötörve édes izgalomtól 

S ha tombol vágyak vésze rajtam. 



Ha rettegek, sírok, sohajtok, 

Ha szívem dobban: mind csak érted; 

S szivem viharló lüktetését 

Te látod, érzed és megérted. 



Ha lelkem mély gyönyörbe szédül, 

És magamat istennek érzem: 

Ha szaggató, forró, kegyetlen 

Kinoktól roskad porba térdem: 



Ha üdvösség, csodák varázsa 

Vagy sorsverés ragad magával: 

Neved kiáltom lelkesedve, 

Versenyt a lelkek szent karával. 



Neved kiáltom esdekelve, 

Ujongva, sírva; alva, ébren; 

S neved fog élni túl időkön, 

Túl minden véges szenvedélyen. 



És gyönyöröktől haldokolva 

Ha fejemet a sírba hajtom: 

Szerelmes lelkem kilehelve, 

Éloa! Szép neved sohajtom. 

