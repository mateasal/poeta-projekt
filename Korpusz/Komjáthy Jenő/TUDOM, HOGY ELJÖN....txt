


Tudom, hogy eljön az a nap, 

Mindennél szebb, hatalmasabb, 

Nagy álmod, Ifjuság! 

Ha azt a szót kimondom, 

Ha a zászlót kibontom, 

Elsápad a világ. 



Tudom, hogy lesz még oly idő; 

Melynek gyönyöre széditő, 

Haragja fergeteg. 

Berohanok a viadalba 

És diadalról diadalra 

Ragad majd engemet. 



Tudom, hogy eljön az a nap, 

Mely nékem is hatalmat ad 

Majd a szivek fölött. 

Járok biborlepelbe, 

Magasztva s ünnepelve 

Az emberek között. 



Tudom, hogy a jövő enyém; 

Ki csüggött kérész életén, 

Csak az lesz puszta por. 

A fellegekbe épül 

Dicső nagy példaképül 

A fájdalom-lobor. 



Tudom, hogy eljön az a nap, 

Midőn szabad leszek, szabad, 

Ur önmagam felett. 

A láthatár kitágul, 

Alkotva, messze száguld 

A szárnyas képzelet. 



Ah, eljön, el, a szép idő! 

Gyönyörje; üdve széditő, 

Haragja fergeteg. 

Berohanok a viadalba, 

És diadalról diadalra 

Ragad majd engemet. 

