


Ragyogjatok, ti könnyü cseppek, 

Csak ússzatok a fölszinen! 

Élvezzetek ti, kik siettek 

Elkapni mindent röptiben! 

Himbálva ringatag habágyon 

Elkorcsosúl a púha szellem; 

Ah, más, ah, ragyogóbb világon 

Csügg váltig méla, szomju lelkem! 



Ki retteg az idő lehétől, 

Siessen élni, rajta hát! 

Ragadja kérész életéből, 

Csak szíja ki a perc savát! 

Futó a tűz, mi ott világit, 

Futó gyönyör a kapzsi szemben; 

Ah, más, ah, nemesebb a láng is, 

Mi olthatatlan ég szivemben! 



Bálványotok körül forogva, 

Imádjatok ti porgyönyört, 

Míg lelkem öntüzén lobogva 

Lángszárnyakon az égbe tört! 

Mi néktek élv, irtózom attól; 

A durva kéjt minek keresném; 

Ah, más, ah, fínomabb anyagból 

Van szőve fényreszomjas elmém! 



Rátok keggyel tekint az ég is, 

Csábítva vonz ezernyi tárgy, 

S mi kebletek hevíti, mégis 

Csak úri kegy, csak szolga vágy! 

Ó, szolga-szívek, szolga-élet! 

Másért rajong e büszke szellem; 

Ah, más, ah, szabadabb a lélek, 

Mely itt csapong e porhüvelyben! 



Kit ti szerettek, halva van már, 

Mit ti öleltek, pára mind, 

És szívetek a korcs, a kalmár, 

Csupán a föld felé tekint. 

Fojtó a lég is ott közelben, 

Lélegzenem mindenha kín ott; 

Ah, más, ah, magasabb a szellem, 

Mely egykor engem létrehívott! 



Ti porszemek! Csillogjatok hát, 

Élvezzetek csak sebtiben! 

A kor szememben gyáva korlát, 

Szemem csak a jövőn pihen. 

Öltők borulnak tőle lángba, 

Ami hevített életemben; 

Ah, más, ah, tündöklőbb világba 

Lát máris méla, szomju lelkem! 

