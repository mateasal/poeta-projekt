


Itt élek megvetetten, 

Mint egy elátkozott; 

Már szinte elfeledtem, 

Hogy voltam és vagyok. 



Köröttem dudvaerdő, 

Giz-gazból rengeteg. 

Bár jőne holtra lejtő, 

Ragadna fergeteg! 



Magvát el, messze szóró 

Tépné ki gyökerem! 

Boróka, tüske, kóró 

Közt pálma nem terem. 



Átkot hoz minden évszak, 

Hervasztó álmokat; 

Ó, hogy tenyészne Délszak 

Viránya hó alatt?! 



Fönségest így az aljas 

Halálra fojtogat, 

Szorítja szolga-karvas, 

S ép teste elrohad. 



Egy lelki kalodába 

Gyötört szellemkirály: 

Gúnyul van palotája, 

Mely fönt az ormon áll. 



Gúnyolja most a hitvány, 

Rugdossa szolganép, 

Hatalmát nem gyanítván, 

Uralma puszta kép. 



Uralma puszta jelkép, 

Az álomkorona, 

Gúny homlokán a fenség, 

Mit lelke írt oda. 



Gúny homlokán a dicskör, 

Melyet nem láthat az, 

Kit szomja nem hevít föl 

Annak, mi szép s magas. 



Megtört szivébe most kés, 

Mi egykor szárnya volt: 

A büszke fönnenérzés... 

De lelke nem hajolt! 



Föl-föllobog szemében 

A régi, büszke fény; 

Nézd, most jártatja éppen 

Végig környezetén! 



Sujtó tekintetétől 

Reszket a szolgahad, 

Nézése, mint a kés, öl, 

És éget, mint a nap. 



Sújt és kilobban aztán, 

Hő lelke messze jár, 

A haldoklónak arcán 

Meglátszik, hogy király. 

