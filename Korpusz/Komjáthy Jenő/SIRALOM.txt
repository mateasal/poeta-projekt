


Lehettem volna boldogabb, 

Önző gyönyörben élheték, 

Ha tiltó arcod nem fogad, 

Könnyekre s vérre szomjas Ég! 



Lehettem volna boldogabb, 

Páros gyönyör mosolyga rám, 

Nem látva gúnyos arcodat, 

Élet, te vérbetűs talány! 



Lehettem volna boldogabb, 

Kéjelgheték mohón, vadúl, 

Befutva a zöld halmokat, 

Nem nézve, mi alatta dúl. 



Lehettem volna boldogabb 

Szerelmi üdvök szigetén, 

Nem hallva a siralmakat 

Jajgatva, hogy' szállnak felém. 



De hisz e föld a bú hazája! 

Ki merne lenni boldog itt?! 

Ó, véres, átkos földi pálya! 

A boldogság se boldogít. 



A boldogság csupán csalétek 

E kába, gúnyos portekén; 

Boldognak lenni szinte vétek, 

Boldognak lenni vakmerény. 



Átok az önző boldogokra, 

Kiket ez Isten elvakít, 

Kik önfényük körül forogva 

Nem látják vérző társaik! 



Kik senyvedő testvéreikre 

Nem sírnak részvétharmatot, 

Kiket a bűn s a bánat ikre 

Könnyekre sosem ragadott! 



Kik nem öltöznek gyászruhába 

A közös gyásznak ünnepén, 

Kiknek nem hoz vészt homlokára 

E tragikus, mély költemény! 



Átok a dőzsölő cudarra, 

Ki elfeledte rokonát, 

Ki céda lány keblén kacagja 

Bús véreit, tiport honát! 



Átok az önző gazdagokra, 

Kik meg nem értik a szegényt, 

És nem dobják el iszonyodva 

A véren szerzett nyereményt! 



Maradjon álom itt a földön 

A boldogság, mit érezék, 

A gyászruhát magamra öltöm, 

S mint Jézus egykor vérezék, 



Vérezzem én is, azt ohajtom, 

Szenvedjek én is kínhalált! 

A szenvedés kelyhét kihajtom, 

A kínok méregitalát. 



Az öröm házát összedúltam, 

S hamut hintek fejemre én; 

Megrendülék és elborultam, 

Iszonyra vált a szép remény. 



Testvéreim ti, ember, állat, 

Füvek, virágok és kövek, 

Ti élők és ti létlen árnyak, 

Mind, kiket e színbolt övez: 



Ti milliók és milliárdok 

Az Éj övén s a Dél körén, 

Atómok, óriás családok: 

Zokogva gyűljetek körém! 



Sírj, szikla, s te, puszták homokja, 

Zokogj föl, eddig néma rög, 

Mindenki lássa be zokogva, 

Hogy ez a szenvedés örök! 



Zokogva fuss hegyek siója, 

Sirámba törj ki rengeteg, 

Könny tengerében úszva rója 

Le mind a bűnt, hogy született! 



Onts könnyet, széldajkálta felhő, 

Üvölts a kíntól, fergeteg! 

Szaggassa meg haját az erdő, 

Zokogjatok kevély hegyek! 



Boruljatok szivemre, mind, mind, 

Legyen közös nagy bánatunk! 

Érezzük át a szertelen kínt, 

Sirassuk meg azt, hogy vagyunk. 

