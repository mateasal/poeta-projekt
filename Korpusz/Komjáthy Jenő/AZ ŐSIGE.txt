


Én vagyok a világ, 

A nyilvános titok; 

Számtalan személyben 

Egyetlen egy vagyok. 



Az egyetlen törvény 

Vagyok én, az élet; 

A világos örvény 

Én vagyok a lélek. 



Mert én vagyok az ész, 

A teremtő elme; 

Én az üdv, a szellem 

Szertelen szerelme. 



Én vagyok az álló 

S a száguldó jelen; 

Egyetlen érzésben 

Örvénylő értelem. 



Végtelen végekben 

A középpont vagyok; 

Az időben nyugszom, 

A térben rohanok. 



Világokat nemző, 

Mindeneket látó; 

Az örök körökben 

Én vagyok az átló. 



Ki vagyok örökké 

És mindenütt minden: 

Én vagyok az Ige, 

Én vagyok az Isten. 

