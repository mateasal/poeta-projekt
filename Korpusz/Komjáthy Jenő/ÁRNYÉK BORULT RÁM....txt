


Árnyék borult rám, néma, hosszú. 

A régi kín, a régi bosszú 

Szívembe nyúlt. 



Hiába lepte csalfa kéreg, 

A lassu tűz, a lassu méreg 

Még fölemészt. 



Magasba föl hiába szállok, 

Az ősi bú, az ősi átok 

A porba sújt. 



Mit ér, ha mindjárt égig érek, 

E lobogó, e büszke élet 

Csak síri láz. 



Csak homlokom ragyog derűben, 

Mindenha itt setteng körűlem 

A titkos árny. 



Tudom, hogy győzni fog az Eszme, 

De útja vérrel van jegyezve, 

A hősre gyász. 



Az Eszme lesz diadalívem, 

Fönnen csapong az ész, de szívem 

Titokba sír. 



Az Istenek honába szállnék, 

Ott is elér a hosszu árnyék 

És elborít. 



Szivemre hull a méla alkony, 

Leszáll az éj utána titkon, 

A mély ború... 

