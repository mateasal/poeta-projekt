


És megtaláltam őt, 

A tiszta, fenkölt szeretőt, 

Kinek lehelletére 

Lángokra gyúlt az ifju vére, 

És óriási szenvedélye 

Nem ismer most határt. 

Volt démonok királya, 

De most röpíti büszke gálya 

A gyönyör-óceánon át. 



És megtaláltam őt, 

Bűbáj-erővel illetőt, 

Ki, hogyha szólt, szavára 

Fölépült, mint mesék csodája, 

A gondolatok égi vára, 

A fényes Ideál. 

Szilaj vágyak betegje, 

Az üdvök titkos rengetegje 

Előtted ím nyitva áll! 



És megtaláltam őt, 

A dús, királyi, büszke nőt, 

Kinek tekintetére 

Kinyílt az ifju szíve mélye, 

Rózsákra hullt rajongva vére, 

Föltámadt egy világ. 

Az éj sötét lovagja 

Ragyogva vágtat és kacagja 

A szenvedést, a gúny nyilát. 



És megtaláltam őt, 

Az üdvözítve szenvedőt, 

Ki dús szivét megosztja, 

S követ a gyászos viharokba, 

Hol megtaposva és kifosztva 

Mélységbe hullt a fény. 

Az ifju vad haragja, 

Bár túlerő tovább ragadja, 

Megenyhül tiszta kebelén. 



Légy áldva, szerető, 

Szenvedve boldog, drága nő! 

A költő koszorúja, 

Remegve tűzi fődre ujja, 

Csak téged illet, rád borulva 

Megszégyenül dalom. 

A szellemek királya 

Öledben reszket és kiáltja: 

Te vagy az üdv, a hatalom! 

