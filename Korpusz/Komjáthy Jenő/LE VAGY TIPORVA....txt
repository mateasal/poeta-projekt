


Le vagy tiporva szív, el nem tiporva! 

Korán volt kezdenük halotti torba, 

Amért rajongsz, nem süllyedt még a porba. 



Kifosztogattak és az éjbe löktek, 

Sötétbe, titkon életemre törtek, 

Hogy ne legyek unos terhükre többet. 



De én szemébe néztem a halálnak, 

Ott fájó sebeim gyönyörre válnak, 

És vége nincs a rózsatüzü nyárnak. 



És mikor azt hivék, hogy porba omlok, 

Fölragyogott a büszke férfi-homlok, 

S elmém, a fennszülött, az égbe rontott. 



S midőn szivembe gyilkos tőrt ütének, 

Fölhangzott ajkimon győzelmi ének; 

Himnuszba tört a kín, zengett a lélek. 



Mert amiről golyótok visszapattan, 

Mitől gyilok lesurran: halhatatlan, 

Örök sugár e töredék alakban. 



Mindig gyülölte a nagyot a kisebb, 

Alkotni kontár, de bosszúra frissebb, 

Azért, bár átokért kiált e nyílt seb, 



És bár méltó harag pirítja arcom, 

Civódni nem fogok a közpiarcon, 

Borostyán vár reám másféle harcon. 



Úgy, úgy, szivem! Ne nézz a renyhe porba! 

Az elsőkkel, amott a harci sorba, 

Ott küzdj elöl, míg nem vagy eltiporva! 

