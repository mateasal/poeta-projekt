


Nem az vagyok, ki tegnap voltam; 

Testem-, lelkemnek minden íze más: 

Tegnap még búban haldokoltam, 

Ma élve élek s kedvem óriás. 



Magam mögött már összetörtem 

A hidat, mely ohajtott partra vitt, 

S ott hagytam némán, megbüvölten 

Vak üldözőim bőszült csapatit. 



Sínylődtem tegnap még a porban, 

S mi más vagyok ma, életem mi más! 

Tegnap még gyáva gyermek voltam, 

Ma az eget ostromlom mint gigász. 



Bár homály födi származásom, 

Nem, nem lehet atyám, nemzőm a por! 

A gonosz látszat ne alázzon, 

Lelkemben egy fensőbb titok honol. 



Hogy égben -e avagy pokolban 

Van létem gyökere: kutassa más! 

Szabad vagyok, bár szolga voltam, 

Tegnap még bűnös, már ma messiás. 



Szabad vagyok! A port leráztam, 

Mely büszke lelkemen lomhán tapadt! 

Tisztán, önzetlenül kiváltam, 

Nem égtem el az élettűz alatt. 



Újjá levék vérből s igéből, 

S megtisztulék a szellemtűzben én, 

Újjá levék szívem szivéből, 

Magamban magamat fölismerém. 



Újjászülettem gondolatból, 

Szabaddá tőn az isten-érzelem, 

Sugár vagyok az eszmenapból, 

S az örök nappal egy a lényegem. 



Tegnap a földnek terhe voltam, 

Ma égbe visz az elragadtatás. 

Tegnap még árnyak árnya voltam, 

Ma a világ világa: messiás. 



Ó, boldog lét, örök szabadság, 

Föltámadások végtelen sora! 

Lelkem a végtelen vizek ragadják, 

Leszállt szivembe Éden fénykora. 



Ó, jöjjetek velem repülni, 

Bennem újjászületni jöjjetek! 

Kik élni vágytok s üdvözülni, 

Lelkembe, e templomba lépjetek! 



Ó, jöjjetek be templomomba, 

Tűzből s lélekből újjászüllek én, 

Mert magam is újjászülettem, 

Mert én vagyok a szeretet s remény! 



Én vagyok a hit, én az eszme, 

Én a világot nemző gondolat, 

A végtelen lét tiszta telje, 

Mérhetlen dús, mert végtelen szabad. 



Ó, jöjjetek be templomomba, 

Hogy titeket is újjászüljelek, 

Megistenülve szent lakomba 

Legyetek, mint a boldog Istenek! 

