


Lelkemből zengem ezt a dalt, 

Hogy minden lelket hasson át! 

Megjósolom a diadalt, 

Az igazság diadalát! 



Lelkemből szültem ezt a szót, 

Az örök szót, az új igét: 

Bennem lehelnek milliók, 

Én vagyok az emberiség! 



Szavamtól ittas lett a menny, 

Maga a nap szebben ragyog: 

Arcom sugárzik mindenen, 

Minden parányban én vagyok. 



Utánam zengi tér, idő 

A szabad szót, a szép igét: 

Magasra emelem dicső 

Zászlódat, szent Egyéniség! 



Magasból zengem ezt a dalt, 

És messze száll az égi szó: 

A szám nem ül több diadalt, 

Egy többet ér, mint millió! 



S a mélységekből visszazúg 

Az íge, mely magasba csap: 

Csak szolgaszív lehet hazug, 

Szabadot ölel a szabad. 



És megdobbant az anyaföld 

A büszke szóra, hogy: vagyok! 

Minden nagy szívnek vágya tölt, 

Mert boldogok a szabadok. 



Ó, boldog én, hogy láthatom 

Az ígéret gyönyörhonát! 

Hogy adva lőn kimondanom, 

Mit szemem túl csodálva lát! 



Az élet telje, dús özönje 

Ömlik belőlem és belém, 

Feledve köznap gondja, könnye: 

Megteltem az Istennel én! 

