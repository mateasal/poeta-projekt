


Tettekre szomjazom, 

Nagy sikerek fényes sorára; 

Hogy amit álmodom, 

Az eszmék ragyogó világa, 

Mit türelmes vásznára fest 

A mennylakó dús képzelet, 

Mit a jámbor papírra ró, 

Az érzés, a világbiró: 

Megtestesüljön valahára. 



Tettekre szomjazom, 

Vágyom kéjelgni hatalomban. 

Gyönyör vón bírlanom, 

Miért szivem magasra dobban; 

Lebírni mindent s fölemelni, 

Építni, törni, szárnyra kelni, 

Úr lenni az anyag fölött, 

Ringatnának vad gyönyörök 

Napfényben, zengő viharokban. 



Tettekre szomjazom, 

Sikerre, zajló életárra; 

Vesztedre, Hatalom, 

A gőgös zsarnokok torára; 

Dicső tett volna és merész 

Trónra emelni szívet, észt; 

Mindent újjá teremtene 

Hatalmas gondolatzene 

Az akarat "legyen" szavára. 



Tettekre szomjazom, 

Rombolni és alkotni vágyom. 

A harcot áhitom, 

A rothadt tespedést utálom, 

Uralkodó legyen a költő! 

Előtte minden emberöltő 

Hadd hajtson térdet és fejet! 

Vezesse ő a nemzetet 

Merészen, bölcsen, tűzi szárnyon! 



Tettekre szomjazom. 

A szeretet legyen a törvény, 

Az eszme hatalom! 

Ne legyen többé átkos örvény 

A gondolat s a tett között! 

Érezzen föl a durva rög, 

S az újjászületett világon 

Ragyogva éljen minden álom 

Az éj bilincsét összetörvén! 



Tettekre szomjazom, 

Világot átható igére. 

Már lázas ajkamon 

Dalok fakadnak ünnepére; 

Keresztülzúg a lelkemen, 

Izzó gyönyörjét érezem; 

Csak jönne már a pillanat, 

Átszellemítni, zord Anyag, 

Nekem hatalmat adna végre! 



Tettekre szomjazom. 

Csak nyílna már a büszke pálya! 

Merészen, szilajon 

Vágtatnék a dicső tusába. 

Szivemnek hadd omolna vére, 

Csak hághatnék undok fejére, 

Döfhetném át sötét szivét, 

Kit a hazugság örve véd, 

Ki gúnyt tetőz e szép világra! 



Tettekre szomjazom. 

Rohannék már a csatatérre! 

Csak nyílna alkalom 

A szívek bajnokversenyére! 

Nem fog legyőzni nyers erő, 

Delejáramként tör elő, 

Mint egy hatalmas lángfolyam 

Minden korláton átrohan 

Szívem halhatatlan szenvedélye. 



Tettekre szomjazom, 

Dalombul még tettek születnek; 

Lángokkal olthatom 

Vad lángjait zajló szivemnek. 

Születni látok nagy időket, 

A szellem újra vakmerő lett, 

A képzelet magasra csap, 

A szív korlátlan és szabad, 

Pusztuljon el a korcs, ki reszket! 



Vágyak gyümölcse: tett, 

Te vagy a férfi Ideálja. 

Nem puszta képzelet 

Dús életem napfényes álma. 

Vértestet ölt kín és öröm, 

A lét korlátit áttöröm, 

Túl anyagon és túl időn 

Örök mámorba széditőn 

Zúg az itélet harsonája. 

