


Nyugodt a lelkem, mint a tenger 

Szélcsöndes nyári éj felén, 

Egy árva hullám fodra sem ver 

Vizének mélyiből felém, 

Kitörni fél, kitörni nem mer, 

Mi zajlik átkos belsején. 

Mosolygok, és a kín húsomba vág... 

Ó, drága béke, véres olajág! 



Ó, ez az éj, a sír nyugalma, 

Mely szörnyeket rejt méhiben! 

A békeangyal diadalma, 

Ki harcok vérterén pihen. 

A síri szellemek hatalma 

Leigáz engem íziben. 

Mosolygok, bárha lelkem ködbe lát... 

Az éj ködében nyílik egy virág. 



Ó, ez az éj, a sír virága, 

Mely örömek hantján terem, 

Gyönyörü bár, halál az ára, 

Belépti díjad, cinterem! 

A sírveremre hajlik ága, 

Gyökere málló holttetem, 

És gyökerén enyészet férge rág... 

Az én virágom gyászos éjvirág. 



Nyugodt a lelkem, bárha boldog 

Tudom, hogy nem lesz soha már; 

Kínt, szenvedést mosolygva hordok, 

De hajh, a szív, szivem kopár! 

Imádkozom és elborongok: 

Bár múlnék tőlem e pohár! 

Lábom siralmak örvényébe hág, 

És elsötétül az egész világ. 



Irtózat űz s a mélybe omlok, 

Keresni téged, ó, halál! 

Föltartja testem sziklahomlok: 

" Mily kór, beh kishitű valál !" 

Döngik a durva sziklacsontok, - 

" Föl, föl Terád még munka vár !" 

S lelkem a mennybe küldi sóhaját: 

Támadj fel újra, ragyogó világ! 

