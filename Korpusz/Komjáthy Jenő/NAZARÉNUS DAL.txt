


Ki vélem küzd, az vért nem ont, 

Testvért nem üld, embert nem öl; 

Vad szenvedély ha féket old, 

Csak önkeblét szaggatja föl. 



Kitárja nagy, nemes szivét: 

Ha áldozat kell, itt van ő, 

Bár vad harag tiporja szét, 

Remélni, hinni nem szünő. 



Remélni, hinni szüntelen, 

S szenvedni a külső csapást; 

A lélek úr! Ó, győzelem! 

Tegyünk mi róla vallomást. 



Szeretni, tudni a gyönyör, 

Ismerni, látni hatalom! 

Minket a vérvágy nem gyötör, 

Bosszúra nem gyújt bántalom. 



Sértetlenek s tiszták vagyunk, 

Nem üt sebet rajtunk a kés. 

S amit teremt ihlett agyunk, 

Az halhatatlan ép, egész. 



Mienk, mienk a győzelem! 

A gyűlölet csak árnyat öl. 

Nem úr, nem úr a szellemen, 

Isten fiát, ki égbe tör. 



Nem, nem leszünk mi gyilkosok, 

Fegyvert kezünkbe nem fogunk; 

A gonosz úgyis bukni fog, 

Ha szellemkarddal harcolunk. 



Tanítni, szórni az igét, 

Lángnyelven zengni a tavaszt, 

Világot hintni szerteszét, 

Mely örök életet fakaszt: 



Ez lesz, ez lesz a fegyverünk, 

S mienk a legfőbb diadal! 

Isten jár mindenütt velünk 

Naplelke órjás szárnyival. 



Ha áldozat kell, itt vagyunk! 

Szelíd szivünkben nincs harag. 

Rossz ellen föl nem lázadunk, 

A rossz muló, a jó marad. 



A jó örök! Ó, mily vigasz 

Annak, kit a gonosz gyötör! 

Ó, halhatatlan, ősigaz, 

Lélekvidító, szent gyönyör! 



Tanítsunk, hintsük az igét, 

Lángnyelven zengjük a tavaszt! 

Világot szórjunk szerteszét, 

Mely élő életet fakaszt! 



Ki vélem küzd, az lelket önt, 

Mindenbe szent hitet lehel, 

S ha napszerelme szárnyat ölt, 

Magával mindent fölemel. 

