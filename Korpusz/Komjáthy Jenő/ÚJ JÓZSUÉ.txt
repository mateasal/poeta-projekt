


Kiragadom az időbül, 

Ami soha el nem évül. 



Megragadom azt a percet, 

Ami soha le nem perceg. 



Elragadom azt a hangot, 

Mi a szívből szívbe hangzott. 



Fölragadom azt a lelket, 

Kit igazság szomja kerget. 



Elragadom, föl az égig, 

Kit fensége le nem szédit. 



Kiragadom a világbol, 

Kiben eszme tüze lángol. 



Azt a lángot istenkézből 

Leragadom, le az égből. 



Megállítom azt a percet, 

Mi az örök órán perceg. 



Beállítom a szivekbe, 

Szív legyen a dolgok rendje! 



Elállítom, ami múló, 

Szárnyaszegett, porbafúló. 



Fölállítom azt a szobrot, 

Nagy-merészen égbe rontok: 



Megállítom azt a percet, 

Maradjon az üdv itt veszteg! 

