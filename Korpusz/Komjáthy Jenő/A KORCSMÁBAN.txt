


Összecsendül a pohár 

És vidáman zeng a dal; 

Künn csapkod az éjmadár, 

Szárnya zúgó szélvihar; 

Zord napok, a durva hajtók 

Behavazták künn az ajtót. 



Vágd a földhöz poharad! 

Tél s a zsarnok oly rokon, 

Nézd csak, pajtás, hogy mulat 

Hősi lengyel hantokon; 

Ott hevernek fagyba-vérbe 

A szabadság végreménye. 



Hősi hullát most vitat 

Künn a hollóktól a hó, 

Hogy a szégyen, mely kicsap, 

Már ne lenne látható. 

Holtakat hó lepi kint, 

Nem az óriási kínt! 



A pacsirta majd ha szól 

S fölvidúl az árva völgy, 

Rózsabimbó lomb alól 

Csókra szomjat majd ha költ: 

Eltemetett átok kínja - 

A kikelet fölszakítja. 



Gyorsan a hó s jég alól 

Bukkan a sok hősi domb, 

És a sírok boltiból 

Szégyen füstje égbe ront, 

S a fekete füst nyomába 

Csap a véres bosszu lángja. 

