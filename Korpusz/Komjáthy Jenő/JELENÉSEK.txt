


Valami titkos isteni szellem 

Jár a világon, a lelkeken át, 

Lobog a légben, izzik az égben, 

Kapja meg az élők tünde sokát. 



Méla gyönyörtől reszket a nyárfa, 

Tiszta szerelmet suttog a hárs, 

Mélytüzü rózsák kéjbe lihegnek, 

Boldogan érint társat a társ. 



Valami csodás szellemi élet 

Szór a világra délszaki fényt, 

Küld a szemekbe mennyei látást, 

Önt a szivekbe isteni kéjt. 



Mámoros élvet lehel a jázmin, 

Enyhe örömre csobban az ér, 

Égi nagy üdvöt zeng a pacsirta, 

Hév gyönyörökre pezsdül a vér. 



Valami bűvös, végtelen érzés 

Visz, ragad el ma mindeneket, 

Végtelen eszmék végtelen üdve 

Hajtja magasba a szellemeket. 



Balzsamözönben úsznak a völgyek, 

Színpazar álmot él a mező, 

Magas örömre gyúlnak az ormok, 

Büszke hitet hajt büszke tető. 



Mily csodafény ez! Milyen igézet! 

Áttörök én még sűrü falán; 

Iszonyu kéj lesz belemerülnöm: 

Hátha kipattan az ősi talány? 



Hova emeltek, hova ragadtok 

Szertelen, édes, boldog erők? 

Hátha e körben, tiszta tükörben 

Megnyilik Isten az ember előtt? 



Hátha ez érzés már a megértés? 

És az igazság nyitja a szív? 

Itt, ahol lelket iszik a lélek, 

Maga is Isten az isteni mív. 



Nem örök -e, nem Isten -e minden, 

Min az örök-szép bélyege van? 

Sarjiban újra zsendül az ősfa, 

S minden előd él fiaiban. 



Beragyog itt mindent az örök nap; 

Boldog, aki őbenne hiszen! 

Érez a fűszál, gondol a kőszirt, 

Lát az azúrkék, isteni szem. 



Gondolat ontja szerte világát, 

Eszmegyönyör szül életözönt. 

Szellem az Isten, lélek a törvény, 

Mely a szivekbe lánghevet önt. 



Az, ami lelket lehel a kőbe, 

Hímzi a rétek pompamezét, 

Szövi a lombok mesteri sátrát, 

Emeli bércek büszke fejét. 



Ó, ez a látszat már maga lényeg; 

Kérded örökre s örökre felel. 

Ronts neki bátran s nézd az egészet! 

Nyitva előtted az isteni telj. 



Szellem az ősnap, lélek e minden 

És az egészben lüktet az ész: 

Míglen a sárban kotor a gyáva, 

Látja, köszönti őt a merész. 



Íme, rajongva köszöntelek Isten, 

Öntelen omló végtelen ár, 

Mindenek atyja, mindenek anyja, 

Életet ontó tiszta sugár. 



Teste az észnek, lelke a szónak, 

Lelkeket oldó szent szerelem, 

Ki vagy az égben, ki vagy a szívben, 

Téged imád itt minden elem! 



Ő az örök fény, ő az örök nap; 

Boldog, aki őbenne hiszen! 

Nyitva az ég - és íme szivembe 

Néz az azúrkék, isteni szem! 

