


Mindig jó voltál és szelíd, 

Maga a jóság, szeretet; 

Szivedben áldás, béke, hit, 

Mindent megáldott hű kezed. 



Nem dermeszté meg homlokod 

Az élet, a vérfagylaló; 

Okos szemedben csillogott 

Egy mélyebb, egy tisztább való. 



Mit a kegyetlen sors kirótt, 

Tűrted panasz, jajszó nekül; 

Nem vádolád a nagy Birót, 

Bár sújtott kérlelhetlenül. 



Csapást csapásra halmozott; 

- Keserves, szörnyű próba volt! - 

S nem tört meg tiszta homlokod, 

A büszke, fennkölt, szűzi bolt. 



Vonaglott bár az ifju arc, 

Mit könnyek sűrű árja mos: 

A szenvedés még nem kudarc! 

Hited magas volt és dacos. 



Testvér! A jobbik részt vevéd; 

Örülj! Kivívtad az eget. 

Anyánknak lelke szállt beléd, 

Anyánk szerelme ihletett. 



Úgy, úgy! Csak hagyd a kishitűt, 

Alant jár az, s röghöz tapad. 

Nézz fölfelé! A fénybetűk 

Fényes lelkedbe omlanak. 



Ó, szép az élet, dús a föld! 

De csak a gyász pompája az. 

És hinned kell, hogy túl dicsőbb 

És ragyogóbb lesz a tavasz. 



A durva harc oly lázitó 

Ezen a vérittas tekén! 

A hősre béklyó és bitó 

Vár itt, jobb sorsra nincs remény 



S a szegény költő sorsa mi? 

Száműzés, börtön, magány. 

Süket haboknak dallani 

Magánya zordon szirtfokán. 



Ó, ha tudnád, hogy égeti 

Lelkem ez átkos, szörnyü lét! 

Hogy olykor csaknem szétveti 

A düh e lélek börtönét! 



Mert düh, égő harag fog el, 

Hogy összetörnöm nem szabad 

- Vágyban hiába omlok el! - 

A súlyos szolga-láncokat. 



Minden csöpp vérem lángba forr, 

Hogy hordanom kell ez igát, 

A nagyszivűnek hogy pokol 

E látszatlét, árnyékvilág. 



Anyagba mert nem önthetem 

Lelkem mélységes életét! 

Börtönbe sínlő végtelen: 

Szívem magányos és setét. 



S mi az, mi mégis fölemel, 

A tiszta láng, a büszke fény? 

Hogy van szív, mely magasra ver, 

S hevül a költő énekén. 



Hogy van fennkölt, testvéri szív; 

Ki lángomon új lángra gyúl, 

Kit eszmehit s nagy cél hevít, 

Ki velem küzd látatlanul. 



Mert egyre foly s magasra csap 

A légi harc az eszmeért; 

Szellemsereg, egy hősi had 

Harcol a halhatatlanért. 



Testvér! Csak hagyd a kishitűt! 

Alant jár az, s röghöz tapad. 

Nézz fölfelé! A fénybetűk 

Fényes lelkedbe omlanak. 

