


Álmodtam nagy, dicső napokrul, 

Hogy milliók szemén kicsordul 

Az öröm harmata. 

A lég egy diadalkiáltás, 

A Föld elvégre mégis áldás, 

Boldogság gyarmata. 



Valóság lett a gondolatból, 

Édent varázsolt új aranykor 

Anyánk, a Föld ölén. 

Osztó igazság, tiszta méltány 

Uralkodik e szép planétán 

És légi dicskörén. 



Hogy rész a résznek nem irígye, 

Egy céltul együtt lelkesítve 

Osztályuk az egész. 

Szeretik egymást s égi társul 

Kiki magas célokra társul, 

Kar karba, kézbe kéz. 



Terítve áll a közös asztal, 

Nincs sózva átok- és panasszal 

Az életgarmada. 

Ledöntve minden régi oltár, 

Szabadsághimnusz lett a zsoltár, 

A szabadok dala. 



Gyönyörben égő, gyors kezekkel, 

Vetélkedőn az Istenekkel 

A testvér-nemzetek, - 

Szabad világ szabad szülötti, 

Nem kellett őket ösztönözni - 

Munkába kezdtenek. 



S az új idők merész csodája, 

Az eszmék büszke palotája 

Gyorsan emelkedék; 

S az ember önlelkén emelve, 

Fölebb, a nyíladó egekbe, 

Mindig magasbra lép. 



Új Babilon! Mi sem zavarja. 

A népek régi durva harca 

Letűnt örökre már. 

Ünnep az ember munkanapja, 

Dologban izzad még a karja 

De homlokán sugár 



Álmodtam fényes, büszke álmot, 

Kimozditám az ó-világot 

Iromba sarkiból. 

S eltűnt a gond, a kín, a bánat, 

Érezte ember és az állat, 

Hogy megváltója szól. 



S a kéjben lihegő göröngyre 

Leszállt és rajt maradt örökre 

A Gyönyör-óriás. 

Láncokba senyvedett a sátán, 

S a kéklő vizek büszke hátán 

Jártam mint Messiás. 



Johádzó tengerek enyelgve 

Leheltek csókot a kezemre 

S nyaldosták lábomat. 

Futott a vak Halál előlem, 

Sápadva, szétfolyó erőben 

Fuvallva lángokat. 



Álmodtam, nagy dicső napokrul, 

De ím szemembül most kicsordul 

A bánat harmata! 

A levegő egy jajkiáltás, 

A Föld még most is ádáz 

Helóták gyarmata. 



Az élet most is gályarabság 

S az istenarcu szép Igazság 

Számkivetett király... 

Alattunk egyre zúg a tenger: 

Ne higgy! Nincs üdv számodra, ember!... 

Fölöttünk a sirály... 

