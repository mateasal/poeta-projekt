


Hajrá! Hogy zúg, zeng a vihar! 

Megcsapja órjás szárnyival 

A reszkető tekét. 

Hogy sápad, szepeg most a gyáva, 

Hogy búvik sötét odujába, 

Hogy félti hitvány életét! 



Rongy életét hogy félti most 

A sok silány, a sok bigott, 

Ha tombolsz rémitőn, 

Ó, zordonkedvü láng Enyészet! 

Csak én vagyok, ki véled érzek; 

Ujjongok: ez az én időm! 



Ujjongok a szélvésszel én, 

Mely fekete szárnyán felém, 

Rajtam, velem rohan. 

Ugy érzem, lelkem szól belőle: 

Ó, vajha minden összedőlne, 

Minek kölcsönzött lelke van! 



Kacagok a viharral én, 

Testvéri csókot küld felém 

A vészek szelleme. 

Csak hulljatok remegve arcra, 

Keblem magas gyönyörre hajtja 

A viharok lehellete! 



Süvölt, sikolt a fergeteg, 

Testvéreim, a vad Szelek 

Kedvökre játszanak; 

Könnytengerét a menny kiontja, 

S a zúgó, zokogó habokba 

Szilaj vágyak haldoklanak. 



Öldöklő, gyilkos lázban ég 

A meghasonlott Istenég, 

Kétségbedőlt világ; 

Villámot szór a nagy Világszem, 

És nem kiméli önfiát sem, 

Gúnyt, haragot szemébe vág. 



Ringó rétek hajába kap, 

Rengő erdők fejére csap, 

Mint bősz, gonosz király; 

Fönséges, átkos borzalomban 

A Földnek órjás szíve dobban, 

Mert rátapodott Beliál. 



Ah, itt van, itt az én időm! 

Zúg az itélet rémitőn: 

Sápadjon minden el! 

S ha minden hull, recseg a vészbe, 

Belesikoltok énekébe: 

Vesszen, aminek veszni kell! 



Hajrá! Robogj, rombolj, vihar! 

Haragod égő szárnyival 

Vesszőzd meg e tekét! 

Tépjed, mi korhadt, gyökerestül, 

Törj a korcs lelkeken keresztül, 

Zúzd testüket ízekre szét! 



Kevély hegyek meginganak, 

De te száguldj előre csak, 

S ne kíméld a nagyot! 

Alázd meg a hitetlen gőgöt, 

Merüljön vad szivébe tőröd, 

S tebenned hinni bukva fog! 



Ah, én is érzem ostorid! 

Sötét szárnyával beborít 

A vész nagy Istene. 

Vasvesszejét én is megérzem, 

De nem csúszom előtte térden, 

Mert együttérezek vele! 



Hadd féltse éltét lelki rab! 

Nem fél tetőled a szabad, 

Ha zengsz fönnen, dicsőn! 

Kegyetlen kéjjel, láng Enyészet, 

Ha összedöntöd az egészet: 

Ujjongok: itt az én időm! 

