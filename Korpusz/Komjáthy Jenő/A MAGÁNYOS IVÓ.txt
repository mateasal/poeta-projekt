


" Ah, kinek is volna kedve 

Inni magán, nóta nélkül? 

Ki ne vágyna hű kebelre 

Dőlni, ha a bortól szédül ?" 



Én; a barát ritka holló; 

Sok iszik úgy, mint az állat, 

Gondolatlan; más világból 

Hívok inkább ide társat. 



Ha a borban eszme kábit, 

Az csak az iszapot hordja, 

Mint a Gangesz szent hullámit 

Túrja az elefántcsorda. 



Dinonüszosz atyaszíve 

Ölelő karral fogadta, 

Ki a zajtól émelyítve 

Maga ment az áldozatra. 



A csöndes éjben egymagam 

Titokban itten iddogálok, 

A csillagraj távolba van, 

Nincs ellen itt, se jó barátok. 



Máskor szeret a képzelet 

A csillagégben messze járni, 

Szorítom most a serleget, 

Még egyszer el találna szállni. 



A szétsugárzó gyertyafény, 

Kedvem telik már jobban ebbe, 

Így legalább szemlélem én 

Árnyékomat a falra vetve. 



Árnyékom! Jer, koccints velem! 

Föl cimborám, te létlen alak! 

Nos, idd ki, hát, édes felem, 

Fenékig az árnyékpoharat! 



Villogni látva serleged, 

És tompa fényben úszni nedvét, 

Nagyobb gyönyörrel élvezek, 

Jobban esik ez eleven lét. 



A görög is, az egyszeri 

Átélte újfent mind a kéjet, 

Hádeszba megjelent neki, 

Ő maga árnyék, árnya élet. 



Változásod még 

Sose volt, ó, árnyék, 

Alakod már rég 

Ép ilyennek látszék. 



Mit az idő szórt 

Arcomra, a hamvat, 

Hervadást, a kórt 

Sohasem mutattad. 



Ősszel így a bérc 

Nézte a világot, 

Mélyiben az érc 

Nagy időket látott. 



Törzse, az erős, 

Színe tör panaszra: 

" Erdeim a bősz 

Vihar elragadta." 



" Nyájaim a hó 

Falura terelte, 

Nincs furullyaszó, 

Köd borult a lejtre." 



Égnek eredő 

Homlokát feszíti, 

Magvát az idő 

Meg nem semmisíti. 



Mint a hegytető 

Én is messze nézek, 

Mint a sziklatő 

Nevetek a vésznek. 



Szőlők vére forr 

Szilajon eremben, 

Hegyek tüze, bor 

Jár keresztül engem. 



Fény, igazság, jog 

Harci vértüzében 

Bátran értük fog 

Omlani a vérem. 



Fiam, árnyék, nos köszönts fel, 

Éltess habzó serlegeddel! 

Hisz ha engem sírba visznek 

Véged akkor, árnyék, hidd meg! 



Sok sirat bár könnybe folyvást, 

Olyat, mint te, nem tudok mást, 

Velem együtt ki egészen, 

Mindenestül elenyésszen. 



Esküszegő bűn ha támad, 

Ne érezzen szúró vádat: 

Mélyen átgondolt regékben 

Nélkülöz a bűnös régen. 



Üdvözöllek, hű barátom! 

Drága voltod én belátom, 

Gyúlni érzek büszkeséget, 

Csak mutasd meg, meddig érek! 

