


Kit megcsapott már ama nagy 

Szellemvihar, az őserő: 

A földnek immár halva az, 

Érdekfonált nem szőhet ő. 



Ne bízzatok semmit se rá, 

Mert nem való már semmire! 

Ki ama nagy fényt láthatá, 

Ah, nem való már ő ide! 



Útját szegi minden göröngy, 

A vad üzemzaj bántja őt, 

Előtte gúnyos képet ölt 

Az emberélet és a föld. 



Az emberarc rémkép neki, 

Sötét világ sötét jegye, 

Szabad, nagy lelkét égeti 

A szolgaságnak bélyege, 



Az örök árnyat látja ő 

Borongani az arcokon; 

Keblére kit vonhatna hőn, 

Nincs egy barát, nincs egy rokon. 



Kerülnötök jó messzire 

Az örök álmot álmodót; 

S ha hozzátok hatol hire, 

Keressétek, mi rajta folt! 



Végetlen-végekig minek 

Vele merészen szállnotok? 

Az út rideg, a táj hideg, 

Vészszárnya merre elrobog. 



Irdatlan óriás csupán, 

Esetlen nagyság, semmi más: 

Hogy létre hozta őt, csupán 

A vak Természet volt hibás! 



Merész szemével mit kutat 

A csillagok fénymezsgyején? 

A szent "arany középutat" 

Megvetve merre, hova mén? 



Ne bízzatok semmit se rá, 

Hisz nem való ő semmire! 

Ki ama nagy fényt láthatá, 

Ah, nem való már ő ide! 



Az örök Szépséget magát 

Saját szemével látta ő: 

S annak, ki egyszer égbe járt, 

A földi lét nem tűrhető. 

