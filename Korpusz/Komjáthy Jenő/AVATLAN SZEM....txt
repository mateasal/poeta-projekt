


Avatlan szem ne lásson sírni engem! 

Mit érezek, piacra nem viszem. 

Ha lelkem mélyeit magasba zengem, 

Forduljon el, ki bennem nem hiszen! 



Rejtőzzön el a korcs, ki nem hisz eszményt, 

Kinek a szíve ványolt vagy hideg, 

Kiben nincs szeretet, léleknemesség, 

Ne boncolgassa költeményimet! 



Keresse önkörében kiki mását! 

Vakond fölött a nap hiába kel. 

Nem érti meg a költő szárnyalását 

Csak tiszta szem, csak fönnverő kebel. 



Örülni sem tud vélem az avatlan, 

Repülni szellemszárnyakon; 

A költő, mint az Isten, láthatatlan 

Annak, kit aljas érzés sárba von. 



Nem töri át a durva szívek éjét 

A fénypazarló, örökifju nap. 

Hogyan érezze át túlföldi kéjét 

Zengő sugárnak lelki vak? 



Méltatni tudja -e s érezni néma 

Az égi dalt, a ragyogó zenét? 

Bámulja tán, de meg nem érti béna 

A fennkölt lelkek játszi életét. 



A Múzsák hajlokát földúlja barbár, 

A bárgyu nép megveti énekem; 

A boldog Istenek közé ragad bár, 

Neki örökké fájó-idegen. 



Mindenha botrány és gyűlölt a szellem 

A kérgeslelkü, írigy nép előtt; 

Van olyan is, kit gyújtson és emeljen, 

Mindenha lesznek ily előkelők. 



Csapongva, sírva lelkemet kizengem, 

De mit érzek, piacra nem viszem. 

Rejtőzzön el a korcs, kerüljön engem, 

Aki a költészetben nem hiszen! 

