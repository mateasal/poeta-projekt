


A milliókat átöleltem, 

Átkarolám a végtelent; 

Ragyogó fényben, égdörejben 

Éreztem az örök jelent. 

Föllengő, óriás szivemmel 

Csak üdvöd szomjuhoztam, Ember! 

Bántottak s én szerettem őket, 

Hímeztem álmát a jövőnek. 

De szóltak ők s gúny lobogott szemökbe: 

" Amért rajongsz: hiú; 

Bolond vagy, és az is léssz mindörökre 

Ábrándaiddal, jó fiú !" 



Koszorút fontam dalaimból 

És álmaimból főm köré; 

És dal fakadt, virág a sírból, 

Szivem vérével öntözé. 

Mártírszivemmel a kereszten 

Világ szivét, Istent kerestem. 

Túláradó, eszményi vágyban 

Embert emberré tenni vágytam. 

És szóltak ők haraggal messze lökve: 

" Merész álmod hiú; 

Légy átkozott és számüzött örökre, 

Pusztulj, te vakmerő fiú !" 



De én azért most is rajongok 

S átölelem a végtelent, 

Felhőzik lelkem égi gondon, 

Agyam lángképeket teremt; 

Bántottak s én szerettem őket, 

Látom szent árnyát a jövőnek. 

Embert szabaddá tenni vágyom, 

Meglátni Istent hőn kivánom. 

S legyen, miért szivem lángokra lobbant, 

Törekvésem hiú: 

Rajongok, álmodom s leszek, ki voltam, 

A régi ábrándos fiú. 

