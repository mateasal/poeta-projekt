


Kolossz a szétfolyó, 

Állhatlan tengeren, 

Kormánytalan hajó 

A levegő-egen, 

Homokba írott mély sorok, 

Az esztelenbe fúlt okok, 

A gondolat, mely űrbe vesz: 

A földi élet képe ez. 



A semmi, mely teremt, 

Egy lázongó parány, 

Zenére szomju csend, 

Magányt üző magány, 

Pusztában elhangzó szavak, 

Világtalan vezette vak, 

Az űr, mely alakot keres: 

A földi élet tükre ez. 



Agyagból ideál, 

Pontokból egy világ, 

Fényszomjazó homály, 

Kiáltó némaság, 

Orkánra bízott bölcs igék, 

Meglelkesűlő semmiség, 

Romlás, mely alkotást mimel: 

Az élet ez, rejtelmivel. 



Virány a vérmezőn, 

Sírkertek illata, 

A kéj, mely rejtve nősz, 

Virul, mert rothada, 

Sziklára hulló eszmemag, 

Nap, mely diccsel körít sarat, 

Fénykéve a sírdombokon, 

Zsarnok kedv szolga csontokon: 



Keresztre feszitett 

Eszményi küzdelem, 

Féreggé szűkitett 

Isteni végtelen, 

Mélységbe omló fénybetűk, 

Ihletre gyúló síri tűz, 

Babér a mártírhomlokon: 

Élet! Tevéled oly rokon. 



S a harc, mely céltalan, 

A vér, mely vért kiván, 

Nagyság, mely hontalan 

Az ember házinál, 

A sárba öntött istenarc, 

Az ősi harc, örök kudarc, 

A teremtés, mely zűrbe vesz: 

A földi élet átka ez. 



Remény, mely végtelen, 

Halhatlan eszmehit, 

Mely bukva szüntelen 

Csak új erőt merít 

A vértől szentelt hantokon, 

És zászlaját az ormokon 

Kitűzi, bár mélységbe vesz: 

Az örök élet titka ez. 

