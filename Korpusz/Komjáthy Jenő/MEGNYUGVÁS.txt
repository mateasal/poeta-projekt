


Sivár gúny, zöldszemű irigység 

Nem bánt többé s nem érdekel; 

Az érdeklánc goromba fékét 

Merész gyönyörrel téptem el. 



Belátom, milyen dőreség volt 

Kivánni, hogy a béna 

S ónlábu légi táncba menjen 

Vagy zengjen dalt a néma. 



Megnyugszom benned. Változatlan, 

Még egy könyűt morzsolva szét; 

A zöldszemű, rút szörnyek ellen 

Most egy talizmán bűve véd. 

A sugár, mely égből aláhull, 

Már nem vakít, nem éget; 

Gyönyörrel szívom be a fényes, 

Naptiszta, könnyü léget. 



Nem bánt a csönd, nem bánt a lárma, 

Rejtelmeid se, mély Magány! 

Ne tudják soha meg, mi voltam, 

Legyek nekik örök talány! 

A fény örök forrása lelkem, 

Önön lángomban égek; 

Megvethetem - ó, milyen élv ez! - 

E kapzsi, bárgyu népet. 



A rágalom, a düh, a bosszú 

Nekem csak játék, tréfaság; 

Lelkemnek, e szabad világnak 

Nem dúlja fel összhangzatát. 

Lábam szilárd talajra ért már, 

Szivembe szállt a béke, 

Az örök Nap isteni arcát 

Ringatja tiszta mélye. 



Utálom a piac becsűsit, 

Nem járok árnyékhír után, 

Szivembe egy világot zárva 

Osztatlan élek és magán. 

A szeretet oltára lelkem, 

Nem műhely ez, de szentély; 

Oly misztikus, csodás a lángja, 

Nekik örökre rejtély. 



Kerüljetek, vásár bohóci, 

Kaleidoszkóp-figurák, 

Csillámai a tünde percnek, 

Nem adva lételök urát! 

Törvénytáblája én a Szellem 

Hatalmas Istenének, 

Állok parancsit átveendő 

Hóreb-hegyén a létnek. 



Élet mohói s létunottak, 

Kisértet élv, szellemcsömör, 

Én csak nevetlek, ó, beh jó, hogy 

Bús árnyatok már nem gyötör! 

Átfínomult e szervezet már, 

Lehullanak a láncok, 

Új szemmel, új érzékeimmel 

Szabad hazámba látok. 



A régi kapcsok bomladoznak, 

A lélek immár égbe tör, 

Bontakozik, mi rejtve munkált, 

Ó, tiszta kéj, szabad gyönyör! 

Tér és idő hullámin által 

Ringatnak istenélvek; 

Dobjátok a máglyára testem: 

Égek, de el nem égek! 

