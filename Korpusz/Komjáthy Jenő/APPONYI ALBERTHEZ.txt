


Hazafiság! milyen kopott e szó! 

Használja minden utcakoptató. 

Te új varázst, új fényt adtál neki, 

Zászlónkat üde szellő lengeti. 



Bár nagyra termett, elnyomott e nép. 

Nemes szived jogos haragban ég, 

Ha látod az ál-népbarátokat, 

Kiket ujongva szolgahad fogad. 



S beszélsz. Magasra nyúlik termeted, 

S magas célra röpíti lelkedet. 

Lélekben is kiválsz e nép közül, 

Téged rendelt az ég is őrszemül. 



Nagy látkör az, amit szemed belát, 

Föllebbentéd jövendőnk fátyolát; 

Ragyogni látsz, közelgni messze célt, 

Miért e nemzet színe egykor élt. 



Dús örökükbe léptek korcsok, ím, 

Szétszedve osztozkodnak rongyain, 

Törött vázákon, fényes csontokon, 

De elhagyatva sír az árva hon. 



Beszélj! Szavadra egy ország figyel: 

A kishitű s a meddő irigyel; 

Csak törj előre bátran, lelkesen: 

S úr léssz, ne félj, minden magyar sziven! 



Bár gúny, irigység, káröröm fogad, 

Csak rajta, űzd ki a kufárokat! 

S e népnek, - ó, mily fényes hivatás! - 

Te léssz vezére, senki más. 

