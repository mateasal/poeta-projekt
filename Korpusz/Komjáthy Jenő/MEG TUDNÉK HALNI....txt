


Meg tudnék halni a gyönyörtől! 

Szívem az üdvtől megszakad; 

Ugy érzem, mintha mindöröktől 

Úr volnék, végtelen szabad. 



Ugy érzem, új, csodás világot 

Vagyok képes teremteni; 

Új napokat látok robogni, 

Új földeket kerengeni. 



Új lényeket látok születni 

És elenyészni perc alatt - 

És mintha én volnék azokban 

Az örök élő gondolat. 



Új lelket öntök mindenekbe, 

Új arcot ölt minden dolog, 

És a megcsontosult anyagban 

Új, gazdagabb szellem lobog. 



Új testet ölt az ősi lélek, 

Megifjodik az ó világ; 

Benépesül dicső fiakkal 

Az emberhíjas pusztaság. 



S én, ki e számtalan világnak 

Szerzője, istene vagyok: 

Meghalok minden pillanatban, 

S minden percben föltámadok. 

