


Nincs lehetetlen! 

Isten a szellem, 

Végtelen úr, örök a gondolat. 

Győz, ki merészel, 

Isteni ésszel 

Vív iszonyú, emelő harcokat. 



Nincs lehetetlen! 

Szellemek ellen 

Hiába harcol a durva anyag. 

Hő a göröngyön, 

Marmaratömbön 

Nem tör -e által a büszke alak? 



Nincs lehetetlen! 

Bárha kegyetlen 

Hatalma a sorsnak, a végzet: 

Hír koszorúzza, 

Semmi se zúzza 

Össze a hőst, a merészet. 



Nincs lehetetlen! 

Még születetlen, 

Biztos diadalma jövőnek, 

Záloga itt van 

Már dalaimban, 

Testet a lélek álmai szőnek. 



Nincs lehetetlen! 

Ős szeretetben 

Testvérek a lények, a tárgyak. 

Isteni álom 

Úr a világon, 

Tett koronázza a vágyat. 



Nincs lehetetlen! 

Vágyak-emelten 

Tör előre merészen a lélek. 

Messze kirontva 

Eszmehonodba, 

Énekeli titkaid, Élet! 



Isten a szellem! 

Jaj, ki ez ellen 

Támadni, iromba, merészel! 

Üdv a szabadra! 

Lelke ragadja 

Dacolni a sorssal, a vésszel. 

