


Mind hasztalan! Mit ér a dal? 

A légbe zeng s magába hal. 



Látom, minden hiába volt, 

Köröttem minden néma, holt. 



Hiába mondtam éneket, 

Szivem sovár és csüggeteg. 



Hiába zengtem büszke dalt, 

A légbe hangzott és kihalt. 



A rokonérző szellemek 

Itt hagyták és eltűntenek. 



Ah, vége, vége! Nincs remény! 

A föld hideg, a föld kemény. 



Kemények az emberszivek. 

Az ég sötét, minden hideg. 



Méltatlan bú most is zokog, 

A jók még most se boldogok. 



Mártírszivekből vér szakad, 

S kinokból újra kín fakad. 



A gyáva most is zsarnokol, 

S a népek gyöngye haldokol. 



A lomha föld tovább forog, 

Nem nyeli el a zsarnokot. 



Dalomra nem mozdul a nép, 

Még most sem úr a jó, a szép. 



Mikor jő már a pillanat, 

Mely nékem is hatalmat ad? 



Fönnen mikor kiálthatok: 

Népek! Fegyvert ragadjatok!? 



Ah, eljön, érzem, el, a nap, 

Dühöd viharja szertecsap; 



Harcolni fogsz riadva, nép, 

Hogy úr legyen a jó, a szép. 



Áldás lesz szentelt vasadon, 

S fogsz élni dúsan, szabadon; 



S az áldott, békés tűzhelyen 

Hiába dal már nem terem. 



A hősi szív nem lesz hideg, 

Mély szívemet megértitek; 



Éneklitek a büszke dalt, 

A haragot, a diadalt. 



A rokonérző szellemek 

Eljönnek és megértenek. 



És szólnak: nem hiába volt! 

Csak én leszek már néma, holt. 

