


Jaj, beh szép ősz! Búból fakadt a kéje; 

A halálnak halhatatlan zenéje. 

Összeillünk már mi ketten, 

Tudja Isten, megszerettem 

Én az őszt! 



Lelkemet is megtörte a búbánat, 

Halni tudnék, haló sugár, utánad! 

Sötétedik az életem, 

Gyönyörűség volna nekem 

Meghalni. 



Jaj, beh szép ősz! Fájdalomból a kéje, 

Így foganik a nappal is az éjbe; 

Egy a másba szinte áthal, 

Öreg éjből ifju hajnal 

Születik. 



Lelkemet is átlehelni akarnám, 

Illatozón, mint a virág, kiadnám, 

Kilehelném a világba 

S rálehelném homlokára 

Lángomat. 



Úgy sírhatnék ma halálos kedvembe! 

Ha most keblem hirtelen megrepedne, 

S vérlelke, mely úgy fáj neki, 

Szakadna ki, áradna ki 

Belőle! 



Érzelmeim, mint lángtenger, merészen 

Elborítnák a világot egészen! 

Magamat meg belevetném, 

Eltemetném, elfeledném 

Örökre! 

