


Ah, már megyek! Száguld a gőzmén, 

Hogy nyög, jajong belé a sín, 

De itt belűl ujjong a lélek, 

Tovaszállt az életi kín. 

Repülni tudnék! oly csapongó, 

Szilaj gyönyör kiáltanom: 

Beh édes élni így rohanva! 

Beh könnyü szívvel utazom! 



Szegény vagyok. Egy átlyukasztott, 

Megtépett zászló mindenem, 

Mióta írigy ember és sors 

Kifosztogattak hűtelen. 

Remény, hit, ábránd cserbehagytak, 

Utánok fölzokog dalom; 

De mindenért vigasztalódva 

Ma könnyü szívvel utazom. 



Van még, amit kaján irígyem 

Nem szórt a nagy világba szét: 

Pár hímporos, tört lepkeszárnyat 

S az ideál koldúsmezét; 

A büszke álmok rongyiból már 

Ki sem látszik a többi lom; 

Ihol nehány száraz virág is!... 

Beh könnyü szerrel utazom! 



Hurrá! Rohanni kéj előre, 

Amíg az ár el nem takar. 

Van -e, ki megsirassa, dőre, 

Ha fölkap pelyhet a vihar? 

Robogva, zúgva, füsti szárnyon: 

Repűlünk vígan és vakon... 

Beh édes élni így rohanva! 

Beh könnyü szívvel utazom! 



Dübörg a föld, zihál a gőzló, 

S oly víg a lelkem, oly szabad!... 

De téged semmi sem feledtet, 

Fülembe váltig cseng szavad; 

A rózsalég ringatja képed, 

S én csak azért imádkozom: 

Sohase tudd meg, ne is álmodd, 

Mily könnyü szívvel utazom! 

