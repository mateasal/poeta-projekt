


A szörnyü, rémes forgatagban 

Csak egy lehellet a dalom; 

A szélben, mely zúg szakadatlan, 

Szavam csak röpke fuvalom. 



Az égi, roppant karzenében 

Magányos, egyes hang vagyok; 

Egyetlen szín vagyok a fényben, 

Mely Isten homlokán ragyog. 



Csakhogy e dal élő lehellet, 

Mellyel a rögöt áthatom, 

S a fürge szó, melyet lehellek, 

Termékenyítő fuvalom. 



Az alkotó összhangzatokban 

Én éltető ige vagyok; 

Sugarat ontó csillagokban 

Én arcom is fönnen ragyog. 

