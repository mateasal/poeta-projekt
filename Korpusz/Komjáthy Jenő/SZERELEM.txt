


Ó, mi gyönyörnek a lángja hevít! 

Nosza fölajzom a lant idegit 

Zengeni téged, o szent Szerelem, 

Úr az időkön, a szellemeken, 

Úr a világon, a lángon, a vészen, 

Jársz diadalmas erőbe, merészen! 



Te vagy az életi cél, te az üdv! 

Boldog az óra, ha lángszived üt! 

Boldog az ember, kit lángod emel, 

Boldog a test is, a tiszta kebel, 

Ha bele isteni csöppjei esnek 

Mennyei tűznek, örök Szerelemnek! 



Te vagy a fény, az erő: Szerelem! 

Ujjaidon forog az Egyetem, 

Ami betölti a szomju teret, 

Te vagy a lélek, o szent Szeretet! 

Téged imádanak mindenek itten, 

Te vagy a Végtelen Elve, az Isten! 



Istenek Istene! Büszke, remek, 

Napja a tűznapok ezreinek, 

Ős Eleve, kibül árad a lét, 

Dics koszorúzza örökre fejét! 

Te vagy a lényeg, a többi csak álom, 

Jársz sugarakba fürödve, vidámon. 



Tied a hatalom és az erő, 

Mindeneket emelő s leverő; 

Tied a föld buja rengetege, 

Tied az ég ragyogó serege, 

Tied e kincs soka, tied e bőség, 

Tied az élet, a harc, a dicsőség! 



Mennyei arcodat, ó, te dicső, 

Nézni haláli gyönyörbe vivő! 

Szinte leroskad a földi tetem 

Üdvöd alatt, gyönyörű Szerelem! 

Isteni mámor! Eléget a lángod! 

Napszemeidbül a vész tüze árad! 



Meghalok; érzem a gyilkos erőt, 

Perzseli bennem a vért, a velőt; 

Hév ölelésin a vér kiömöl, 

Nincs kegyelem, soha semmi könyör; 

Iszonyu gyönyöre még megöl engem, 

Meghalok édes, ölő Szerelemben! 



Árad a lényem a térbe tova, 

Messzire, senki se tudja hova. 

Megnövök, érzem a büszke tusán, 

Fölmagasulva halálom után, 

Megsokasul körülöttem az élet, 

Ha Szerelemnek a lángja eléget. 



Megnemesülve kitágul a kör: 

Bennem is isteni véred ömöl, 

Tűzviharidnak a lelke lobog, 

Tűzgyönyörödnek az ajka vagyok. 

Nem szünöm áldani szent neved itten, 

S hinni tebenned igaz, örök, Isten! 

