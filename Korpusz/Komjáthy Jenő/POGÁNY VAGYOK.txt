


Pogány vagyok. Nincs bennem semmi 

Alázatos, tömjénszagú; 

Zsolozsma, zsoltár, istenesdi 

Nem ejti lelkemet rabul. 



Nem verem én bűnbánva mellem, 

Nem mondok szánom-bánomot, 

Olcsó dicséretét se zengem 

Annak, ki - majmot alkotott. 



Nem ejt meg engem semmi földi, 

Se földöntúli hatalom: 

Az eget ostrommal bevenni, 

Nem lekoldulni akarom. 



Nem járok templomaitokba, 

Miket a hízelgés emelt, 

Bálványotok előtt a porba 

Lelkem sohase térdepelt. 



A földön úr szolgái vagytok, 

S urat imádtok mennyben is; 

A szív, a szolgaságba hajtott, 

Csupán a zsarnokokba hisz. 



Szeretek én, s ti hízelegtek, 

Csúsztok ti, míg repülök én! 

Imátok lenn a porba reszket, 

Fönnszárnyaló enyém. 



Arcotokon a kegy malasztja; 

Fő vágyatok a nyugalom: 

Én nem születtem hódolatra; 

Szívem örök forradalom. 



Pogány vagyok. Dac ül szememben, 

Gúny és harag rezg ajkimon; 

Pusztító tűz feszíti mellem, 

A harcok élvét áhitom. 



A gyűlöletnek óceánja 

Csap olykor át a szívemen; 

A viharoknak orgonája 

Játszik most benne rémesen. 



Mert gyűlölöm sivár világtok, 

Amelynek neve: unalom; 

Ásító kéje nekem átok, 

Rothadt nyugalmát eldobom. 



És gyűlölöm a lomha szörnyet, 

Gyűlölöm arcod, rút Közöny! 

Rég fekszi tetemed a földet, 

Gőzébe hal milljó öröm. 



S gyűlöllek téged, korcs Alázat, 

Törpék álarca, pórerény! 

Hiszen te adtál kúszni lábat 

A Gyávaságnak, látom én. 



És gyűlölöm a Szolgaságot, 

A bűnök bűnét mindfölött: 

Haragtól reszketek, ha látok 

Egy elnyomót vagy görnyedőt. - 



Pogány vagyok. Merész szememben 

A szép Igazság szomja ég. 

Istennő az; ha fátyla lebben, 

Gyönyörbe tör a föld, az ég. 



A szeretetnek óceánja 

Csap akkor át a szívemen; 

A teremtésnek orgonája 

Szól mostan oly fönségesen. 



Megzendül a szférák zenéje; 

Az égi gömbök szózata, 

Zokogva, zengve hull beléje 

Az örök fájdalom maga. 



Megnyílik a világ köröttem, 

A légi kárpit széthasad, 

Lebegni szigorú körökben 

Látok csodás, nagy tárgyakat. 



Nem tárgyak ők, dicső személyek; 

A régi istenek talán: 

A lelkük test, a testük lélek, 

Tapintom s mégis látomány. 



Alattam a föld is kitárul, 

A por rajong, a kő beszél, 

Jelt ád a némaság magárul, 

És fölragyog a titkos éj. 



A mélység mély szivét kitárja, 

Leveti lepleit az Ég... 

Úgy érzem, egy világ királya, 

Ugy érzem, egy isten levék. 



Természet! Élő templomodban 

A tárgyak lelkét szíhatom: 

Szent falaid közt égre lobban 

Minden leláncolt hatalom. 



Határtalan nagy templomodban 

Az isten testét érezem; 

Szivem szivével összedobban, 

Szemébe néz ihlett szemem. 



Világok teste lett a testem, 

Amit látok, az mind enyém; 

Átcsapnak a lángok felettem: 

Égek, de el nem égek én! 



A lelkek lelke lett e lélek, 

A szívek szíve lett e szív, 

Az ember bennem istenné lett, 

Olimp dicső követje hív! 

