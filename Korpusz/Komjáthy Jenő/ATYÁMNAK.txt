


Szegényen s elhagyatva élsz 

Mindenkitől, atyám! 

Becsületes, ősz fejedet 

Oly rég nem láthatám. 

Elfoszlott, mit munkálva szerzél, 

S mit áldott kezed épitett, 

Idegen kézre száll a hajlék: 

De megmaradt a becsület! 



Bár szigorú lelkiismereted 

Nem lesi szolgahad, 

Ne félj, azért nem érte szenny 

Fejedelmi arcodat! 

Parancsoló ész volt sajátod, 

S kis körnek égett nagy tüzed; 

Föléd került nem egy világfi: 

Tied maradt a becsület! 



Nem a helyzet, hatalmi kör, 

Ami dicső, mi nagy; 

Hogy ki voltál, én jól tudom, 

S nem kérdem, hogy mi vagy. 

Pályádra, melyet megfutottál 

Világot e pár betü vet: 

S nincs, amivel mi fölcserélnők 

Fényes betűid, Becsület! 



Uralkodó szív volt sajátod, 

S "Másért !" volt jelszavad; 

Nem máson és nem másból éltél, 

Forrás voltál magad. 

Csillogjanak az álmagasban, 

Kik megtagadták elvüket: 

Több üdvösség van e tudatban, 

Hogy él s emel a becsület! 



Verd meg a léha lelkeket 

S hidd az Istent, atyám! 

Löveljen büszke fényt szemed 

Napodnak hajlatán! 

Élj példaként azok szivében, 

Kik el nem adják lelküket: 

Hogy itten minden romba dőlhet: 

Ingatlan áll a becsület! 

