


Nem lesz belőlem semmi sem: 

Így van megírva könyviben 

A végzet átkos Istenének. 

Hiába száll magasbra mindeneknél 

Dalom, e túlvilági ének, 

Szokatlan gyarló embereknél, 

Mert csupa fény és csupa lélek. 



" Nem lesz belőled semmi sem !" 

Ezt olvasám le én, igen, 

Ezt láttam irva minden arcon, 

Mióta öntudatra ébredék; 

Megjóslá mindenik kudarcom - 

S én semmi, semmi sem levék, 

Nincs árom a világpiarcon. 



Nem lesz belőlem semmi sem! 

Uszom a végtelen vizen 

Az örök feledés honába. 

Szinén a hírnév tengerének 

Csillog a hitvány és a kába, 

De én velök még sem cserélek, 

Vonz e magányos, büszke pálya. 



Nem lett belőlem semmi sem! 

Nincs cél, amelyen megpihen 

Ez olthatatlan szomju szellem. 

Hol annyi méltatlan ragyog, 

Ragyogni szinte szégyenlettem; 

Jobb is, hogy semmisem vagyok, 

Ha minden nem lehettem. 



Ne legyek inkább semmi sem! 

Enyésszen el végképp hirem, 

Törüljetek ki a világbol, 

Semhogy magamat megtagadjam, 

S mi bennem oly lobogva lángol, 

Elfojtsam s lelkemet eladjam, 

Kinálva cenket italából! 



Ne legyek inkább semmi sem! 

Hisz meg van írva könyviben 

Lelkem magasztos Istenének, 

Hogy bárha ismeretlen, vak homályban, 

Ne törjön meg e büszke lélek, 

Bontsam ragyogva égi szárnyam, 

Mert én vagyok a fény, az Élet! 

