


Tátongó, mély sebbel szivemben 

Jártam a zengő, dús ligetben, 

Mint méla árny a sugarak között, 

Mint ki menyegzőn gyászba öltözött. 



Azúr menny részvevőn borult rám, 

Csókdosta arcom égi hullám, 

Megsimogattak lombok, sugarak, 

De szívemből csak folyt a vérpatak. 



És én csak halni, halni vágytam 

A fényhabos, virágos ágyban; 

Itt, hol a kéj, a létöröm honol, 

A szívem lassan, búsan haldokol. 



Fölnyitá szép ajkát a rózsa: 

Mi bánt, ó, álmok álmodója? 

Emelt fejét himbálta a topoly: 

Magányos lélek, min gondolkodol? 



Az életár hiába zsongott, 

Szivembe néma bú borongott. 

S ábrándosan suttogva szólt a hárs: 

Mondd, min tünődöl váltig, méla társ? 



Szomorufűz velem szomorgott: 

Mikor vetjük le már a gondot? 

Gyönyörre vár száz izzó kéjkehely, 

Szegény költő te, min töprenkedel? 



Vigaszszó kelt minden bokorban: 

Reméld az üdvöt, higgy a jóban! 

Itt, hol a fény, a boldogság honol, 

Hogyan lehet az emberszív pokol? 



Napsugarak szóltak remegve: 

Megvett -e a halál hidegje? 

Nézd, itt minden csak hőt, lángot lehel! 

Sötét ember! Miben kételkedel? 



De én csak halni, halni vágytam 

A fényhabos, virágos ágyban; 

Ott, hol a kéj, a boldogság honolt, 

A szívem lassan, búsan haldokolt. 



Megvette a szívemet a bánat, 

Hova lett ó, büszke nyár, bübájad? 

Hova lett a régi boldog álom? 

Eltűnt, eltűnt, sehol nem találom. 



Hova lett a fény, a láng, az illat? 

A sötétség lelke lelkemig hat. 

Szomorság fogta meg a szívem, 

Könnyek úsznak a mosolygó színen, 



Már hiába bókolnak a lombok, 

Nem érzek mást, csak az ősi gondot, 

A teremtés ősi gondját érzem 

S örök gyászban foly magányos éltem. 



Hova lett a bűvöd-bájod, élet? 

Természetből hova lett a lélek? 

Tovaröppent az örömnek lelke, 

Ami szép volt, él, de megdermedve. 



Elátkozva, elbüvölve látom, 

Ami egykor szép volt a világon... 

Fényes tőr a sugár, könny a harmat 

És e szép föld csak rabszolga-gyarmat. 



Hova lett az élet szent varázsa? 

Ember, állat meg van babonázva. 

Hit azúrja s a reménység zöldje 

Soha vissza nem tér már a földre? 



Az örök nap nem hullt le az égrül, 

Körülöttem mégis elsötétül, 

Sírva járom be a dús vidéket, 

Fényes nappal szomorú kisértet. 



Mintha csak a temetőben járnék, 

Fut nyomomba hosszu, rémes árnyék, 

Körülöttem lidérctüzek égnek, 

Az enyészet kohójában égek. 



Égessetek ízzé-porrá, engem, 

Hadd sirassam, sírván, hogy születtem, 

Vegyétek le vállamról az átkot, 

Aki megöl, legyen keze áldott! 

