


A durva harc árjába dobva, 

Alattam vér és testromok, 

Lökdösnek engem jobbra-balra 

A szívtelen vad harcosok. 

Szilaj üvöltés, vészkiáltás 

Visszhangja kél az ormokon: 

De mozdulatlan, mély szemekkel 

Én egy nagy álmot álmodom. 



Üldözve sűrű éjvadonba, 

Vad horda, mérges és galád, 

Csörtetve, zúgva tör nyomomba, 

Mellettem remegő család, 

Nő s gyermekek, sápadt erőben, 

Bog, tüske vérzi homlokom: 

De könnyben úszó, nagy szemekkel 

A boldogságról álmodom. 



Testvéreimtől elszakítva 

El, messze vitt a gyilkos ár, 

A dús mezőket elborítva 

A bősz elemnek nincs határ; 

Hullámiból a zúgó vésznek 

Már alig látszik homlokom: 

De lánggal égő, nagy szemekkel 

A szeretetről álmodom. 



Senyvedve nyirkos börtönéjben 

Én látok - ó, hogy láthatok 

Egy új világot úszni fényben, 

Szépség- s erőben gazdagot! 

Ikrámat szolgavas szorítja, 

S a falba vágom homlokom: 

De lobogó, szilaj szemekkel 

A szabadságról álmodom. 



Börtönhomályban elfeledve 

El nem temet a sírnyomor, 

Dalokat zengek lelkesedve, 

Agyamban eszmék lángja forr. 

Valami titkos égi jóslat 

Emeli vérző homlokom, 

S az éjbe révedő szemekkel 

Dicső napokról álmodom. 



Tömérdek seb borítja testem, 

Tudom, hogy el kell vérzenem: 

Az átkos, durva küzdelemben 

Csak átok s fájdalom terem: 

De én a tépett, büszke zászlót 

A véres, ádáz harcokon 

Szorítva görcsösen kezembe, 

Csak álmodom, csak álmodom. 

