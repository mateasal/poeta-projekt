


Legyőztem az átkot, 

Kivívtam a pálmát, 

Az istenörömnek 

Örök tüze jár át. 



Legyőztem az ádáz, 

Az írigy erőket, 

Úr vagyok a sorson, 

Nem rettegem őket. 



Úr vagyok a lángon, 

Úr vagyok a vészen, 

Az égi hatalmat 

Kiküzdve merészen. 



Itt állok az élet 

Napfényteli halmán, 

Úr vagyok a lelkek 

Roppant birodalmán. 



És járok az élet 

Nagy, légi mezőin, 

Szabadok a lelkek, 

Én hű követőim. 



Fölszállok az égig, 

Fölszállok a napba, 

Megfürdik a lelkem 

Bíborsugarakba. 



Úr vagyok az időn, 

Úr vagyok a téren, 

Lelkemmel a mindent 

Már játszva elérem. 



Kivívtam az üdvöt, 

Legyőztem az ármányt, 

Az eszmegyönyörnek 

Örök tüze jár át. 



Ó, jertek utánam, 

Ti fénykeresőek, 

Már látom az égi, 

A büszke tetőket! 

