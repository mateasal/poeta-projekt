


Futó gyönyörben, hosszu gyászban 

Éltem az emberpusztaságban, 

Nem tudva mibe kezdeni. 

Világ zugában elfeledve, 

Csupán magamnak énekelve, - 

De fönnen tudtam érzeni! 



Bár megtiport az élet átka; 

S kietlenűl, az út sarába, 

Hosszú homályban éltem én: 

A végzet éles, zord csapásit, 

Bár egyre sújt még, egyre kábit, 

Rovásra sohasem szedém. 



Szivembe nyúlt a szomorúság, 

Huzattam is, de csak a búsát, 

Vigadtam sírva, bús magyar. 

Hadat üzentem óriásnak, 

S a törpék síri gödröt ásnak, - 

Csak vissza még, ne oly hamar! 



Fölöttem elrohant a kába, 

Gyémántot, országút porába 

Nem látott engem senki sem; 

Vad télvizek árjai mostak, 

A nyegle hősök rám tapostak, 

Csillogva fönt a semmiben. 



Teremtő szó után epedtem, 

De visszahullt a szárnyi szellem, 

Közhelybe fúlt a gondolat. 

Ha róla szép mezét letéptem, 

Mindjárt a puszta űrbe léptem, 

Vázat fedett a foglalat. 



Képzeltem eszmét tetterősnek, 

Költőt világjavítva hősnek, 

Költőnek képzelém a hőst. 

És láttam az eszmék királyát 

Szegényen, trónuson a gyávát, 

Koldulni láttam az erőst. 



Embert kerestem. Földi társat, 

Kinek a szíve szívbe áthat, 

Lelkében él az ideál. 

S láttam sok emberarcu szörnyet, 

Zsarnok előtt sok szolga görnyed, 

Minden tekintetük halál. 



Embert kerestem. Fönnen érzőt, 

A költő álmait megértőt: 

De nyomban éles gúny fogad; 

Kacagnak rajtam emberárnyak, 

És meggyülöltem mindahányat, 

Nem leltem én, csak korcsokat. 



Istent kerestem. Szolga-arcok 

Sápadtak, hogyha neve hangzott 

S betölte minden csarnokot. 

De én haragtól megremegve 

Kiálték fel a fellegekbe: 

Nem tűr a szívem zsarnokot! 



Istent kerestem. S mutogatták 

Pőrén nekem az istenadták; 

Az áhitat undorba fúlt. 

Utáltam őket istenükkel, 

Sosem nyilik az ő szemük fel, - 

S kezem most önszivembe nyúlt. 



S egyszerre mindent megtaláltam, 

És ragyogó szinekre váltan 

Levetlek, hosszu, méla gyász! 

Örök gyönyörben, gyors viharban 

Kizengem mélyid én a dalban, 

Lelkem, te istenlakta ház! 

