


Állok az ormon 

Naplemenőben: 

S valami villan, 

Surran előttem. 



Valami fénylik, 

Lobog a légben; 

Valami zajlik, 

Zeneg a mélyben. 



Valami úgy zeng 

Most a magasban; 

Valami úgy reng 

Mélyen alattam. 



Valami titkos, 

Ősi igézet... 

Az örök örvény 

Mélyibe nézek. 



Kelnek a fényes 

Ködbül az árnyak, 

Dicskoszorúba 

Vonva a tájat. 



Napkoronájuk 

Messzire vet fényt - 

Látom a holtak 

Éteri testét. 



Büszke sorokban, 

Csillagi arccal 

Szállnak a lelkek 

Földre le halkal. 



Legyetek üdvöz, 

Újraszülőim, 

Isteni hősök, 

Szellemi ősim! 



Legyetek áldva, 

Tiszta világok, 

Gyújtva szivembe 

Rokoni lángot! 



Lássatok engem 

Szomjan elégni, 

Törjön az égbe 

Bennem az égi! 



Fájdalomedzett, 

Ittas a naptul, 

Bennem az őskéj, 

Ősi harag dúl; 



Ősszeretettül 

Forr, buzog, árad; 

Kín csak acéloz, 

Emel a bánat. 



Üdvre megedzett, 

Tiszta a szívem, 

Érzem, egy Isten 

Lakik e szívben. 



Az örök ország 

Részese lettem: 

Atyai szívvel 

Lássatok engem! 



S az örök Eszme 

Szomja ha túlhajt: 

Lássatok engem 

Társatokul majd! 



Végtelen örvény 

Nyílik előttem; 

Zeng az itélet 

Mindig erősben. 



Ősi titokba 

Mélyed a lelkem, 

Éled előttem 

A lehetetlen. 



Nyílnak a sírok, 

Él, aki megholt, 

Ünnep az élet, 

Templom a sírbolt. 



Zokog a szikla, 

Nevet a rózsa, 

Fű, fa, virág tör 

Könnybe, mosolyba. 



Szólnak az erdő 

Hallgatag ági, 

Zengenek a kert 

Néma virági. 



Kéjt csobog édes 

Titka a tónak, 

Csókjait issza 

A lobogónak. 



Álmodik égi 

Álmot a felhő, 

Üde szerelmet 

Suttog a szellő. 



Harag a tenger 

Zordszavu része, 

Izzik az élet 

Pazar egésze. 



Átmelegíti 

Mindet az élet, 

Lángba borul sok 

Méla kisértet. 



Mozdul a szellem 

Újra a kőben... 

Már csoda többé 

Nincsen előttem. 



Minden, ó, minden 

Él, szeret itten! 

Részben, egészben 

Él a nagy Isten! 

