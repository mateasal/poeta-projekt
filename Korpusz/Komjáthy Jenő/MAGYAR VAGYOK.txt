


Magyar vagyok! Nem vakszerencse 

Tőn engemet magyarrá. 

Nem érdek hitvány gerjedelme 

S nem önkény teve azzá. 

A szellem szent hatalma az, 

Mely elborított lángival: 

Magyar vagyok, mivel szabad, 

Szabad, tehát magyar. 



Magyar vagyok. Nincs a világon 

Ennél szebb és dicsőbb név. 

Testvéreim közt feltalálom 

Minden nagy eszme hősét. 

Engem sem rémít semmi vész, 

Várjon halál, vagy diadal: 

Lelkem egész, szívem merész; 

Merész, mivel magyar. 



Magyar vagyok. Ami szivemben, 

Tüstént az ajkamon van. 

Nem érez senki sem hivebben 

S nem szól világosabban, 

Mert egy vagyok és mindig az, 

Tettem, szavam lelkemre vall: 

Magyar vagyok, tehát igaz; 

Igaz, mivel magyar. 



Magyar vagyok. Magasra törnék! 

De elfog olykor méla bánat, 

Ha olvasom az Isten könyvét, 

Történetét hazámnak. 

Fénynapjainkra gyász omol, 

S az egész nép egy sírba hal: 

Nem csoda, ha olyan komoly 

És bús lett a magyar. 



Magyar vagyok. Népem jövőjét 

Dicső, nagy színbe látom. 

Próféták nem hiába szőtték, 

Beteljesül az álom! 

Miért a hősök lelke vív, 

Eljő, eljő a diadal: 

Mert csupa lélek, csupa szív, 

Csupa láng a magyar. 



Magyar vagyok. Kedvem csapongó 

És gyors, miként a villám. 

Majd mint a felhő, oly busongó, 

Majd mint pacsirta, vídám. 

Szivem az érzéstől repes, 

Tűz ajkamon a szó, a dal - 

S úgy vágtat a vér, oly heves, 

Heves, mivel magyar! 



Magyar vagyok. A sors kegyelme 

Névleg tesz csak magyarrá. 

A szabadságnak szent szerelme 

Avatott engem azzá. 

A szellem csodás lángja az, 

Mely fölragadott szárnyival: 

Magyar vagyok, tehát szabad, 

Szabad, mivel magyar! 

