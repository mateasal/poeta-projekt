


Egyszerre, egy varázsütésre 

Megnyílt a szívem tiszta mélye, 

És benne megnyilatkozék 

Egy szédítőn mélységes ég. 



Egyszerre, egy nagy pillanatban 

Fölpattant a zár s új alakban 

Támadt föl az ódon világ, 

Szemem boldog örvénybe lát. 



Egyszerre, egy dicső tudatban 

Átfogtam magamat magamban, 

Fölértém a szellem szavát, 

S megpillantám Istent magát. 



S egyszerre megdöbbentem én, 

Hogy nesz nélkül lépett felém 

A meztelen szépség maga, 

A lélek ős, örök dala. 



S a rémes-éden pillanatban 

Magamat végleg megragadtam; 

S hol minden érzés összefolyt, 

Éreztem én mennyet s pokolt. 



S hol egymást metszi két világ, 

Két szem egymás mélyébe lát, 

Hol minden eszme összeforrt, 

Legyőztem én mennyet s pokolt. 



Legyőztem magamat magamban, 

S az örök gyönyörforgatagban 

Egyszerre megnyilott az ég: 

Szent egység, boldog összeség. 

