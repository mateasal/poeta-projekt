


Te hervadsz. Halványul a szépség, 

Sápad a fény is arcodon, 

A kor zsákmányul ejti véred, 

S elhagylak én is, angyalom! 



Az elmulás pipogya törvény, 

De róla ember nem tehet, 

S nincs Isten, aki visszahíja 

Az eltűnt, tiszta élveket. 



Szerettelek; de vége annak! 

Széttört a fényes Ideál; 

A régi szenvedélyek üszke 

Előbb-utóbb hamura vál. 



Meguntalak. Hiába csábítsz 

Kinálva újabb élveket, 

Nem áhitom már játszi lényed; 

E szem már messze révedez. 



Nem szomjazom bűvös szavadra, 

Nem halok egy mosolyodért, 

Szélnek bocsátlak, mint a lombot, 

Melyet hideg zúzmara ért. 



Ah, oda van már régi bájod, 

Hiába kendőzöd magad! 

Több lángvérű, hóbortos ifjú 

A te hálódba nem ragad. 



A lányok gúnyosan nevetnek, 

Maholnap minden elkerül; 

S én is, a régi rab; dalomban 

A szánalom gúnnyal vegyül. 



Mentsd meg a régi, ah, de tünde, 

Ragyogó bájak romjait! 

S ha már a testet meg nem óhatd, 

Mentsd meg a lélek hamvait! 



Menj kolostorba! Erre kérlek, 

Bús, hervatag Oféliám! 

Hisz a virág, tudod, mivé lesz 

Eső és napsugár hiján! 



Ne menj a napra sem! Veszélyes 

Beteg virágnak még az is: 

Kikölti vétkes szenvedélyit 

Még hulladozva, porban is. 



Ne sírj, galambom! Hisz ha egykor 

Jó volt szivemmel játszanod: 

A játékszert minek töréd szét? 

Több játékszert nem adhatok. 



Borulj a földre és zokogd el 

Szelíd, engesztelő imád, 

Tépd össze lenge szíved fátylát! 

S feledve lesz minden hibád. 



Az Isten megbocsát s a gúnydal 

Nekem is elhal ajkamon, 

Napfényes álmaim hatalma 

Ugyis dicsőbb tájakra von. 



Menj kolostorba! Int az óra. 

Többé sohase lássalak! 

Tovább ne kívánj élni! Ó, tűnj 

A semmiségbe, fényalak! 

