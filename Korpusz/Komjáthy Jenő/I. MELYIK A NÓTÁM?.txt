


Bogárszemű, szép, barna lány 

Ábrándozik a zongorán. 

Én rajtaveszve hallgatom, 

Ó, milyen pompás alkalom, 

Hogy hallhatom, hogy láthatom, 

Hogy őt, a kedvest nézhetem! 

Lehelletét is érezem, 

S a barna haj, a fürtvihar 

Megsímogat éjszárnyival. 

Ó, zengő szín, isteni pompa! 

Dalszárnyakon a zenehonba 

Együtt repültek lelkeink... 

S egyszerre immost föltekint 

Forgatva lázasan a kótát 

S így szól a lány: "Melyik a nótád ?" 

A kérdéssel zavarba hoz, 

E kérdés mindig megkinoz, 

De ajkam mégis szót talál, 

S a kérdezőre visszaszáll: 

Jól van, legyen hát 

Kótád a szívem, kedvesem! 

Ó, játsszad el az égi nótát, 

Amelynek címe: Szerelem! 



" De tudsz -e vajjon - szólt a lány - 

Te játszani a zongorán ?" 

És keze ottan reszketett, 

Morzsolgatá a hangjegyet. 

" És tudod -e, melyik a nótám ?" 

- Pirulva így a ragyogó lány. - 

De ajkam újra szót talál, 

S a kérdezőre visszaszáll: 

Azt is tudom már, 

Szived lesz hangszerem, 

Eljátszom rajt' a mesterművet 

A melynek címe: Szerelem. 



Ó, zengő szín, isteni pompa! 

Dalszárnyakon a zenehonba 

Együtt repülnek lelkeink, 

Szemünk a földre nem tekint, 

Egymásba néz, egymásba hal, 

S kettesbe hangzik most a dal: 

A szívben legszebb dal terem, 

Ó, játsszuk el az égi nótát, 

Nótádat, édes Szerelem! 

