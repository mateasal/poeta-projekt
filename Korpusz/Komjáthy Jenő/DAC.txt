


Dacolni: egyetlen gyönyör. 

Vérem örökké dacra tör. 

Lázadni és lázítani, 

Mindennel szemközt állani. 



Dacolni magas kéj nekem, 

Átvágni bátran mindenen, 

Túltenni magam a levőn 

Tekintet nélkül, vakmerőn... 



Szabadon fönn csapongani, 

Hol nincsen durva anyagi; 

Levetve rög bilincseit, 

Inni magasság élveit. 



A sötét test korlátain 

Kitörnek tenger vágyaim. 

Dacos hitem magasba von: 

Érzem, az éghez van jogom. 



A meglevő, az állati 

Lekötve nem tud tartani; 

Szokás, rend bosszuság nekem: 

Tulajdonom a végtelen. 



Lelkemnek e sárlét kevés, 

E porvilág átokverés; 

A kéjt is daccal dobja el, 

Mely alacsony arcot visel, 



Nem nyugszik meg a földiben, 

Nincs táj, amelyen megpihen, 

Nincs forrás, melyből szomjat olt, 

A Földnek minden vize holt. 



Nincsen lugas, mely árnyat ad, 

Nem üdit eszmeszomjasat; 

Itt minden bosszant, sért, gyötör: 

Lelkem a lehetetlenre tör. 



Izleltem az élet vizét, 

S vágyom mindent széttépni, szét... 

Láncaimat szétszaggatom, 

Nem ismer féket haragom. 



S bár minden rámtör, rámrohan, 

Nem fog hajolni derekam. 

S nem lankadok egy percre sem, 

Bár, tudom, el kell vérzenem. 



Ha meg kell halni, hát legyen! 

A zord csapás férfit talál. 

Nem ejthet csorbát lelkemen, 

Habár ledönt is a halál. 



A véres, roncsolt test fölött 

A Lélek, a meg nem törött, 

Megáll majd büszkén, dacosan, 

S új létre új daccal rohan. 

