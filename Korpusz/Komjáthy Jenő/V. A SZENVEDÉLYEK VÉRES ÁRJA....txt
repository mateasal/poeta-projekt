


A szenvedélyek véres árja 

Mégsem borít el engemet! 

Keresztül renyhe, vak homályon 

Ragyog még tiszta, szép neved. 



E drága szót fogom susogni, 

S nem ülhet rajtam diadalt 

Az ördög és az éj hatalma, 

Mely bűkörével fogva tart. 



S bár nem maradt a régi lángból 

A szürke hamunál egyéb, 

S vágyaimat az őszi szélbe 

Hiú szeszély dobálta szét: 



Él neved és fuvallatára 

Tündérvilág rajong körűl, 

A boldogság ezeregyéje 

Fejembe zsong, szivembe gyűl. 



Ó, tiszta üdv, mi dallamára 

Általsuhan a vágyak betegén! 

S a lágy zenébe minden elhal, 

Minek hatalmát rettegém. 

