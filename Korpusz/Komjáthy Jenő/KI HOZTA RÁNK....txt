


Ki hozta ránk e durva harcot, 

Melyben sötétül fényes arcod 

S elsüllyed drága alakod? 

A vérveréjes küzdelemben 

A tiszta álom tovarebben, 

Nem tűri meg a salakot. 



Minden silány részekre bomlik, 

Az Ideál is összeomlik 

E kába, gúnyos portekén; 

Megrozsdul itt az égi fegyver, 

És elfajul, mi gyökeret ver, 

Halványra betegül a fény. 



Belűl ez aljvilági mesgyén 

A földi szem hitvány üvegjén 

Minden kisebbül s megtörik. 

Salakja ez csupán a kéjnek, 

Csilláma ez csupán a fénynek, 

S virágit könnyel öntözik. 



Hiszen e száraz, durva kérgen 

A kéj csak bujdosó, s a szégyen 

Utána mint az árny lohol. 

Ha ráesik e zord tömegre, 

A szívtelen, kemény kövekre, 

Porrá törik a szép szobor. 



Ó, szép szobor, dicső szülötte 

A büszke mennynek, ide lökve 

Nem hull -e porba alakod?! 

A vérveréjes küzdelemben, 

Félek, hogy lelked visszalebben 

Oda, hol egykoron lakott. 



Ó, vígy magaddal hajlokodba, 

Hogyha merészen föllobogva 

Eget kér tiszta szellemed! 

Ha majd a port hagyod a pornak, 

Lánglelkeink együtt lobognak, - 

Ugy -e, nem hagysz itt engemet? 



Ó, hogy is hagynál, hogy mehetnél, 

Hiszen dicsőbb dicső egednél 

E könnyfakasztó küzdelem! 

A vérveréjes küzdelemben 

Te tündökölsz még fényesebben, 

Megdicsőít a szerelem. 



Könnyhullató, borús napokban 

S a dalfakasztó viharokban 

Csak Téged látlak mindig én, 

Keresztül renyhe, vak homályon 

Ragyogsz hüségesen, vidámon 

A harcok s könnyek tengerén. 



Vidámon, édes tisztaságban 

Lebeg a vészben, zord tusákban 

Megistenülve alakod. 

Mindent magas derűbe vonva 

A ködös éjbe, bús vadonba 

Lehoztad, ím, a fénylakot. 



Ó, mit is írtam, mit beszéltem! 

Hagymázban égő vad beszédben 

Ó, minek is panaszkodám! 

Ki élhet szebben, nemesebben? 

A vérveréjes küzdelemben 

A legszebb álmot álmodám! 

