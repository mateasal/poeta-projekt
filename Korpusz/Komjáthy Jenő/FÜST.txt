


Füst koszorúz és elmerengek; 

Eszembe jut a gúnyirás, 

Belátom én is, bölcs itélet, 

Hogy füst az élet, semmi más. 

A kék szivarfüst ezt meséli, 

S valami sajdul idebent: 

Eszembe jut most, mennyi fényes 

Reményem, álmom füstbe ment. 



Az ifjuság mindössze néhány 

Dohánylevélnek illata; 

Az ingerlő, pompás aróma 

Bús életünk május hava. 

Miként a füst, a lány szerelme, 

Oly könnyü volt, ah, légi volt! 

Csak most tudom, hány lenge asszony 

Hintett az én szemembe port. 



Szerencse, hírnév ragyogása, 

Kín és gyönyör, egy mint a más, 

Elfüstölög, nyomot se hagyva, 

Megannyi tünde alkotás. 

Mint füstgomoly, ha megszülemlék, 

Egy másikat már elsodort: 

Megüljük a keresztelővel 

Egy füst alatt mi is a tort. 



A bölcseséget eltanultam, 

Amely a füstben rejtezik; 

Egész világ nekem, mi benne 

Kigyózik és ölelkezik. 

Hol a kigyó harapja farkát: 

Jelképed ez, világrege! 

Hol önfia emészti apját: 

Ez a világ története. 



A füst szabad! Nem köti törvény, 

Mint tégedet, ó, földfia! 

Tűzanyjától az égbe törvén, 

Mi kéj neki szárnyalnia! 

Mindig másért rajong a szíve, 

Csapongó, játszi, szertelen; 

Szilárd alakba nem törődik, 

Mert szabad és - jellemtelen. 



Ti karcsu, tünde, kétes árnyak, 

Keringjetek! Elnézem én. 

Ki ad nekem repülni szárnyat 

Túl ez iromba földtekén? - 

Keringenek - s a légi táncban 

Nincs semmi sor, nincs semmi rend, 

És rajtaveszve elfelejtem, 

Hogy életem is füstbe ment. 



Kövesd a füstöt! Illanását 

Tanuld ki, értsd meg szellemét! 

Föl nem leled sehol se mását: 

Itt a valódi bölcseség! 

S ha már mindennek egy az ára, 

Az eszköz és a cél is egy: 

Légy fürge füst, ne lomha pára, 

Hisz úgy is minden füstbe megy! 

