


Miféle ország ez? Milyen sötét! 

Nem tudom, ide hogy s mikor jövék, 

Csak azt, hogy ide köt sok rémes emlék, 

Hol a gonoszság és az esztelenség 

Aratja váltig gyászos győzedelmét 

Csatameződön, átkos förtelem-lét! 

Nem tudom, ide hogy s mikor jövék, 

Csak azt tudom, hogy zordon és sötét, 

Csak azt, hogy benne fázom s éhezem, 

Csupán az üdvnek híját érezem, 

Melynek szivemben itt csak vágya van, 

Betölthetetlen és határtalan. 



És kik lakói vajjon? Tudja ég! 

Valamint emberforma ivadék; 

Gonosz, alantas, rút, ravaszdi nép, 

Szemében borzalom az ősi szép. 

Lángelme díja biztos vértanúság, 

A nagyszivűt, dicsőt keresztre húzzák; 

De egymás közt régen megalkuvának: 

Kimenti bűnük kölcsönös bocsánat. 

S mi tartja őket össze? Szolgaság!... 

Mily törpe, vak, hideg, sötét világ! 

Sokáig itt én nem maradhatok, 

El innen, el! Megyek! Bocsássatok! 



Bocsássatok, hiszen nem ez honom, nem! 

Hol e rabszolgafaj, hol e konok nem 

Dőzsölve teng és csillog a piszokban, 

Míg pisla élete gyáván kilobban; 

Bolygó lidérc, temetőgáz szülötte, 

Bús létre rothadásnak tüze lökte; 

Nem élhet napvilágon, dús ozonban, 

Csak sírokon, erjedve, testromokban. 

Koldus-világ! Kifosztott, megalázott, 

Hol bűn szeretni s élni már gyalázat! 

S ha születik - volt már eset - nemes, kiváló, 

Átok kiséri, üldözik s elhal magától. 



Nem, nem hazám e vad, kietlen ország! 

Szeretni nem fogom világok torzát, 

Szolgák sötét biralmát, e pokolt, 

Mely föllengő szivemre rátiport; 

A bölcs s a költő itten számüzött; 

És minden csökevény; - barátság, szerelem, 

Ha olykor - áloé virágja - megterem: 

Csak szolgafrígy, mit össze lánc füzött, 

Nem az, mit fönnen érez a szabad... 

Ó, bár emelhetném már szárnyamat! 

De szép hazámba még nem szállhatok, 

Boldog csak akkor, hogyha meghalok. 

Szabadság és szerelem őshazája, 

Szemem már újra fényedet kivánja! 

Honvágytól égek és beteg vagyok: 

El innen, el! Megyek! Bocsássatok! 

