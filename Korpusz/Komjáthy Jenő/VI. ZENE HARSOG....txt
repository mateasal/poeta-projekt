


Zene harsog a táncteremben, 

Röpítve hév, szilaj gyönyört, 

S én itt szövöm kicsiny szobámban 

Magam köré a csába kört. 



A hangzsivajból ide téved 

Vérkavaró, vad ária, 

S a mély magányban összerezzen 

A vágyak bús, beteg fia. 



Ah, köreimet megzavarja! 

Ah, lázitó, amit a szél 

Idáig ver a dáridóból! 

Ó, gúny, amit nekem beszél! 



Beszéli, hogy megcsalsz te engem, 

Hiú, ledér, gonosz leány! 

Hazug szivedben nincsen érzés, 

Átlátok szíved jégfalán! 



Most ott lebegsz a báli nép közt, 

( Hiányomat feledtetik !) 

Mindenki bájaidra éhes, 

Szemét rajtuk legelteti. 



Fönnen, negéddel hí a táncra 

Sok nyalka ifju dalia, 

Nem versenyez sohase vélük 

A vágyak bús, beteg fia. 



Mélyen kivágott báli mezben 

Járod te csalfa, hűtelen, 

Szivem vonaglik gyötrelemben 

S valami megkap hirtelen. 



Ah, sejtem én, míg önfeledten 

Tipeged át a csarnokot, 

Hogy még te is lakolni fogsz majd, 

Miként a büszke angyalok. 



Gondolva rád s a tiszta múltra 

Ugy elszorít itt valami, 

S én nem tudom e szomju szívet 

Köznapi dőzsbe fojtani. 



Míg fuldokolsz te fényözönben, 

Én csüggök egy sötét jelen; 

Lemondás búja jobban illik, 

Mint a vad élvek, énnekem. 



De még nem tompa minden érzék, 

Tüdőm izzó vágyat lehel; 

Elbukva bár, vagy célhoz érve, 

Téged sosem feledlek el! 



A régi, a hatalmas ének 

Szivembe zeng még szűntelen; 

Fel-feltünik még régi arcod, 

A tiszta, kedves, bűntelen. 



És feltünik a gyermeteg lány, 

Hajában rózsakoszorú, 

Gyöngéden érint lágy kezével: 

" Mért vagy - ó, mondd! - oly szomorú ?" 



S én hallgatok, hogy lelked álmát 

Sötét szavam ne dúlja fel, 

Hogy ifju véred meg ne fagyjon, 

Ha hideg ajkam rálehel. 



Mert hímporod a szélbe szórnám, 

És elperzselném szárnyaid, 

Szépséged ékeit letörném, 

Letarolnám virányait. 



Mi ékes, pompás és mosolygó, 

Mi bűvös-bájos rajta van, 

Szép szobrodat a porba zúzva, 

Eltűnne róla nyomtalan. 



A test csak váz, a lepke hernyó, 

A kép rom lenne hirtelen - 

És én ujjonganék kegyetlen, 

Sötét, sivár győzelmimen. 



Csak lejtsed, édes, lepketáncod, 

Kis lábaid rakd szaporán! 

Téboly-keringőd ropjad, édes, 

Megölt szerelmem hűlt porán! 



Téged a tánc, a zene csábít, 

Engem az éj, a néma sír; 

Téged az élet zűrzaja kábít, 

Míg engemet mosolyra bír. 



Áthallom gúnyos nevetésed: 

A váz nevet s nem is pirul. 

Jó éjszakát! Álmodni jobb lesz 

A drága kép romjairul! 

