


Még tűz hevit engem, az égi, a régi, 

Még most is a nyarat énekelem, 

De szívem a zord telek átkait érzi, 

Ó, jaj nekem! 



Nyárnak tüze, bája, az illat, a pompa 

Még játszik enyelgve, kacagva velem, 

Csak lelkem öröme sülyedt a romokba, 

Ó, jaj nekem! 



Fáj most is a szívem az égi talányra, 

De átok uralg az életemen, 

A napot imádom, eléget a lángja, 

Ó, jaj nekem! 



Elbűvöl az ég ragyogó szüzi titka, 

S fölvetni szemem rá mégse merem, 

Szivembe hatott be a nap tüzi gyilka, 

Ó, jaj nekem! 



Elbájol a láng, az erő, a dicsőség, 

Elperzseli szívemet a szerelem, 

De véres iszonyt fed e fényteli bőség, 

Ó, jaj nekem! 



Ah, vér van a napban, a büszke tetőkön 

Árad patakokban a vér sebesen, 

Envérem ömölt ki a légi mezőkön, 

Ó, jaj nekem! 



Lemenőben a nap, e vérpiros alkony; 

Az üdvöt, a lángot eltemetem, 

Szivembe lopódzik az éjszaka halkan... 

Ó, jaj nekem! 

