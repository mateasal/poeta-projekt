


Az életláz, a kéjek árja 

Elönti izzó véremet. 

Mámorba ringat, szent varázsba 

Az izzó lég, a hűs liget. 

A nyár, az ég dicső leánya 

Gyönyörtől duzzad és piheg; 

A természet keblét kitárva 

Csókokba fojtja lelkemet. 

Gyönyörhangóceán, világzene, 

Szépség és bujaság nászünnepe. 



A báj s az élvvágy ősi frígye, 

Szépséggel párosult erő, 

A roppant űrt benépesítve 

Világokat teremt ma ő. 

Ó, kéj, hatolj be sejtbe, szívbe, 

Lobogjon tőled vér, velő! 

A földet forró vágy hevítse, 

Ifjodva keljen Pán elő! 

Szinültig áll az élet pohara, 

Hadd oltsa szomját vőlegény, ara! 



Minden mámort, szerelmet áraszt, 

A napok s lények ezrei; 

Minden perc élvezetre lázaszt, 

Minden pazar gyönyörre hí. 

Édes, ha gyújt, édes, ha bágyaszt, 

Az állati, az isteni! 

Érzitek -e a szörnyü vágyat, 

Mely élni tör csak s nemzeni? 

Nemzette légyen bátor a pokol: 

Kéjben fogant és kéjben haldokol. 



Ó, kéj, te vagy az örök élet, 

Téged lehel a végtelen! 

A bölcs s az élv lovagja téged 

Ohajt csak forrón, szüntelen; 

Álmában csábos, tünde képed 

Az aszkétának megjelen, 

Hűséget esküszik tenéked 

A túlvilági réteken. 

Áttör a kéj a csonton és kövön: 

Mindennek célja s lelke az öröm. 



Hadd csüggjek hát az élvek ajkán 

S örökre szívjam azt mohón! 

Lágy déli szél röpítse sajkám, 

Legyen a lelkem tűzkohón! - 

Hogy lejtenek a hegyek alján 

A nimfák élvre csábitón! 

Az oreádok szíve pajzán 

S ölelni tudnak lángolón; 

Lábuk nyomán virágok termenek, 

A föld gyönyörtől duzzad és remeg. 



Mindegyüket ölelni vágyom 

Hevesen, édesen, buján; 

És vélük egyesülni lágyan 

A bűvös erdő friss mohán, 

Az örökzöld menyasszonyágyban, 

Az illatos, dús nyoszolyán; 

És sokszorozni milliónyi tárgyban 

A kéjt az élet foksorán; 

Mindent termékenyítni, mint a nap: 

Hogy milljók áldjanak s átkozzanak! 



Ó, kéj, te vagy az örök élet, 

Téged lehel a végtelen! 

A csillagok reszketnek érted 

Az ég örvénylő mélyiben; 

Epedve űz mindenki téged, 

És minden szem rajtad pihen. 

Belobogod a mindenséget, 

Mint egy csodás, szent rejtelem; 

Áttör a kéj a csonton és kövön: 

Mindennek célja s lelke az öröm. 

