


Csak tartsatok előmbe tükröt! 

Habár tudom, nem hízeleg. 

Szemlélve arcom dúlt vonásit, 

Tüstént magamra ismerek. 



Hisz annyi bánat átviharzott 

E roncsolt, sápadt alakon, 

A szenvedések, kínok árja 

A durva életharcokon! 



Nyomot hagyott rajt minden érzés 

És foltot ejtett számtalan, 

Mert szívem még a rossz iránt is 

Fogékony volt határtalan. 



A szenvedély sok mély barázdát 

Vont napsütötte arcomon: 

De azért napcsókolta főmet 

Mégis emelten hordozom! 



Hibáimon ti kapva kaptok, 

S erényem föl nem éritek, 

Midőn hibáztam, ott valátok, 

S így magatokhoz méritek. 



Közös mindenha tévedésünk, 

De ami fölemel: enyém! 

Mindenha egyetlen s magányos 

Minden kiváló érzemény. 



Közületek vajon ki látott 

Erőm teljében fényleni? 

És üdvözülve, koszorúsan 

Ki hallott engem zengeni? 



Ki látott járni pompafényben 

A zúgó tengerek fölött? 

Közületek ki látta lelkem, 

Midőn a napba öltözött? 



Ki látta színem változását, 

Midőn a lélek elragadt? 

Ez elcsigázott, gyönge testen 

Ki látott nőni szárnyakat? 



Ki látott engem tűzszekéren, 

Mint a profétát egykoron? 

Illést se látta minden ember, 

Csak az, ki lélekben rokon. 



Kő sebzi, tüske vérzi lábát, 

Ki mindig fölfelé tekint; 

És lábaim a földet érik, 

Bár fejem az éterbe ring. 



Előttetek nem szent a költő, 

Csupán saruját nézitek, 

Mert lelketek régen kiszáradt, 

És szívetek sötét, hideg. 



Azért láttok ti feketének 

Mindent a fényes menny alatt, 

Azért fagyos egész világtok, 

Azért unott és lagymatag. 



Hadd szántson szenvedély ekéje 

Még több barázdát arcomon: 

Sugárövezte, büszke főmet 

Én mindig fönnen hordozom! 

