


Éloa, győztél! 

Hulljatok arcra, 

Ti kába, ti gúnyos erők! 

Éloa, győztél! 

Meghajlok íme 

Öntelen, égi szerelmed előtt! 



Éloa, szent vagy! 

Tiszta a tested, 

És tiszta lakója a lélek. 

Éloa, szent vagy! 

Lelkem a lelked 

Issza magába; te vagy az élet! 



Éloa, eszmény! 

Isteni asszony, 

Összhangja a szépnek, a jónak. 

Éloa, eszmény! 

Imádalak én, 

Éloa, szép vagy, Éloa, jó vagy! 



Éloa, vágylak! 

Csókjaid inni 

És szívni a szellemi kéjt! 

Éloa, vágylak! 

Láng gyönyörökkel 

Oltani szomjam, inni a fényt! 



Éloa, hiszlek! 

Hinni tebenned 

Szemlélni a mennyet, az Istent. 

Éloa, hiszlek! 

Ó, tüneményes, 

Téged ölelve öleltem a mindent! 



Éloa, győztél! 

Porba, ti bűnös, 

Ti esztelen, átkos erők! 

Éloa, győztél! 

E remegő kéz 

Megkoszorúzza isteni főd. 



Megszabadítál. 

Leráztam a port 

Az éteri napba repülve. 

Éloa, győztél! 

Légy áldva, dicső, 

Gyönyörök anyja, Istenek üdve! 

