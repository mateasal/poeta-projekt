


Nyissátok föl a börtönajtót! 

Nyirkos a föld, a lég dohos. 

Künn süt a nap, s az ég, a légkör 

Szabad eszméktől villamos. 



Itt minden meg van mételyezve, 

Minden penészes és rohadt: 

Künn balzsamot lehel a szellő, 

Üdv lengeti a lombokat. 



Itt minden oly sötét, mogorva: 

Künn vidám, fényes és meleg. 

Törjétek be a börtönajtót, 

Ti boldog, szabad emberek! 



Lángszellem jár a boldog égen, 

Megsejtők a világtavaszt; 

Behatolt egy sugár a résen, 



Látjuk, de nem élvezzük azt! 



Behallók a szent szót: Szabadság! 

S lelkünk a végtelenbe szállt. 

Ó, legyen átkozott a zsarnok, 

Ki minket e tömlöcbe zárt! 



Beszélnek számtalan bünökről: 

Pedig csak egy van: gyávaság; 

Ijesztenek pokolkínokkal: 

Pedig nem más az: szolgaság. 



S lehet -e gyávább, mint a zsarnok, 

Ki félelemből büntetett? 

A zsarnokokban szolgaszív ver, 

A zsarnok és a szolga egy. 



S lehet -e gyávább, mint a törvény, 

Mely váltig vérrel mos le vért, 

A sötét rend, amelynek elve: 

Fogat fogért, szemet szemért? 



De sejtjük itt a börtön éjén 

Erődet, új Társadalom! 

Ha kitörünk s tusára szállunk, 

Sápadni fog a hatalom. 



Ébredj, ébredj már öntudatra, 

S rohanj az eszmeharcba, Nép! 

És egyesülj testvéri frigyben, 

Te szent család, emberiség! 



Úgy vágyunk a fényben fürödni, 

Versenyre kelni nyílt mezőn, 

S harag nekűl a pályanyertest 

Testvér-szivünkre zárni hőn! 



Nem győzhet más, csupán a szellem, 

Ahol szabad a pályatér, 

És önzetlen nemes tusában 

Legjobbaké lesz a babér. 



Nyissátok föl a börtönajtót! 

Nyirkos a föld, a lég dohos. 

Künn süt a nap, s az ég, a légkör 

Szabad eszméktől villamos. 

