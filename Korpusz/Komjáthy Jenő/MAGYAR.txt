


Népek karában, ó, mi vagy te, 

Én népem, hősök nemzete? 

Teremtés méhiben vajj fogant -e 

Több ilyen bűvös, szép rege? 

Áldott s dicső vagy mindörökre! 

Ami nagyot s merészet szív akar, 

Egy szóba van foglalva össze: 

E szóba, hogy: magyar. 



Az istenagyban legszebb gondolat, 

Szabadság fölkent bajnoka, 

Dicskör övedzi büszke homlokod, 

Kebled az Isten hajloka. 

Gyönyörbe ring az ajk, téged kimondó, 

Neved virágot s vészt kavar, 

S a gondolat oly fönncsapongó 

E szóra, hogy: magyar! 



Sápad nevednek hallatára 

Az áruló, az orv, lator; 

De azt gyönyörrel átaljárja, 

Kiben nemes szív lángja forr. 

Emelkedik, ki tégedet hív, 

A neved ünnep és vihar; 

Dobban, megindul mindenik szív 

E szóra, hogy: magyar. 



A zsarnokok halálos ellene, 

Jónak, nemesnek hű paizs; 

És él a nagy Rákóczi szelleme 

Még legkisebb fiadban is. 

Harag sápasztja elleninket, 

Reszketve ejti neved a cudar, 

De átaljár szent tüze minket 

E szónak, hogy: magyar. 



Történeted nagy vértanúság, 

Szebb, mint a szentek élete; 

Bús lapjain sok mély tanulság 

Vérrel irott költészete. 

Rád annyi ellen dühe rontott! 

Kalászos rónád bús avar... 

Ó, mennyi köny és gyász borongott 

E néven, hogy: magyar! 



De vértanúid szent porából 

Új, lelkesebb lét sarjada; 

A honfibúnak viharából 

Támadt az eszmék százada. 

Hiába könny s vér nem patakzott: 

E nemzet él! - Él, mert akar! 

És minden érzés összehangzott 

E szóban, hogy: magyar. 



Népek karában újra nagy vagy, 

Kossuth, Széchenyi nemzete! 

És nőttön-nő a te hatalmad, 

Előtted új fény ezrede. 

Eszményekért küzdj lelkesedve: 

S ne félj, hogy törzsököd kihal! 

Vigy lelket a népküzdelembe, 

S uralkodjál, magyar! 



S mi megmaradt a zord napokból, 

Törd össze mind a láncokat! 

Űzd el fönséges homlokodról 

A visszatérő árnyakat! 

A pírt, a véres képek árnyát, 

Mi a sötét napokra vall, 

Törüld le és minden bilincset 

Törj össze, ó, magyar! 



Dicső tusákra nyílik a határ, 

Mienk a dús jelen s jövő, 

Ránk még pazar győzelmek üdve vár; 

Üdv, mit a költők álma sző. 

Most álom; majdan ragyogó valóság, 

Mert érte küzd a fő, a kar. - 

Emeld az Eszme lobogóját 

Magasra, ó, magyar! 



Népek között te léssz az első, 

Én népem, hősök nemzete! 

Csodákat lesz életre keltő 

Fajunk jövő története. 

Rettegni fognak s áldni téged, 

A neved ünnep és vihar: 

És visszazengik ezredévek 

E büszke szót: magyar. 



Lelkedből lelkezém. Magyar vagyok. 

Nemcsak a vér: szellem jogán. 

Szellemetekből, ti dicső nagyok, 

Növekvém és táplálkozám. 

Honszerelem! Vess tiszta lángot! 

Jöjjön, ki vélünk érez és akar: 

És meghódítjuk a világot 

E szóval, hogy: magyar! 

