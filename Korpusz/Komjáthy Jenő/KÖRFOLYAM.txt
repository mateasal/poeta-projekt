


Szerelmes lányka sóhajából 

A rózsatőn virág fakad, 

És a virág lehelletéből 

Szerelmes, édes gondolat. 



A hangtalan vágy megfogamzik, 

A durva kőben akarat; 

A földet forró vágy hevíti, 

Kaszás a réten vért arat. 



Felhős a lég a kínborútól, 

Mitől a homlok gyöngyözik; 

A szem s az ég testvéri búban 

A szomju földet öntözik. 



Mi zokogunk a viharokban, 

Bennünk a föld szive dobog; 

Az dúlja széjjel zöld vetésink, 

Ami szivünkben háborog. 



Mi kacagunk a viharokban, 

A vészben lelkünk kínja dúl; 

Mi rohanunk szélvész-alakban 

Sikoltva, rémesen, vadúl. 



Szivünk a fényt szinekre bontja, 

A napsugár gondolatunk; 

A mennydörgés szivünk haragja, 

Szférák zenéje a dalunk. 



E csillagboly parányürében 

A csepp is lélekszámba megy. 

A mindenségnek csarnokában 

Áll lángbetűkkel: Minden egy. 

