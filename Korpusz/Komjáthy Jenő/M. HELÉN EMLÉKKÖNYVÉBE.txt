


Valamit írjak, azt kivánod, 

Emlékkönyvedbe én; 

Vedd szívesen e dalvirágot 

Szép neved ünnepén. 



E tiszta lapra tűzve 

Lelkembül egy darab, 

De szellemét betűzve 

Eltűnik, mint a hab. 



Szép gyermek! Mit kivánjak? 

Ki sejti vágyaid? 

Hogy zengjem ennyi bájnak 

Varázsát, titkait? 



Ábrándos, szűzi lelked 

Ringassák gyönyörök! 

Ha véred lángra gerjed, 

Legyen e láng örök! 



Letörve, meghajolva 

Köszönt a bús virág: 

Elszárad albumodba 

S nem érzed illatát. 



S mig illatlelked álma 

Fény lesz és diadal, 

Gondolj a kis virágra, 

Mely itt magába hal. 



Bár színehagyva, jusson 

Eszedbe olykoron, 

Hisz lénye - égi jusson - 

Lányszívvel oly rokon. 



Elhal a dal, ha zengtem, 

És a virág lehull... 

Hagyj hervadozni engem, 

Te meg, leány, virulj! 



Alakod tiszta bája 

Tökélyes, üde, ép, 

Nem szór több fényt reája 

A dal, a töredék. 



Ne bízd magad betűkre! 

A hang, mely itt rezeg, 

Hullámos, csalfa tükre 

Annak, mit érezek. 



Olyan vagy, mint egy álom, 

Tündöklő, ifju, szép; 

Könnyű vagy, mint az álom, 

És tiszta mint az ég. 



Ha nézlek, elbüvölve 

Lelkem gyönyörbe ring... 

Ne bízd magad a versre! 

A költő csalfa mind. 

