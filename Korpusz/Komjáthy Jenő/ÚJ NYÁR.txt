


Ifju szivembe süt íme megint 

Nyár heve, napja, a mennyei tűz! 

Szemem az isteni szembe tekint, 

Rajzik a lét, pazar álmokat űz. 



Fúr a pacsirta utat a mennybe, 

Zengve cikázik az égi madár; 

Rózsasziromban dőzsöl a lepke, 

Ragyog az Ég szeme, hull a sugár. 



Nyüzsög a földszín, zümmög a légalj, 

Pompa mezébe öltöz a föld; 

Terhe alatt remeg, inog a friss gally, 

Nyit a virág, az állat üvölt. 



Párzik az állat, az élet ujong, 

Az örök, az ősorgia foly; 

Habzik az ősdüh, ujulva zsibong, 

Kavarog a kacaj és a sikoly. 



Ünnepel, égig csap föl az ösztön, 

Vérbe fut a szem, az ajk eleped. 

Nemzeni tör mind s élni örökkön, 

Megkap a vágy most mindeneket. 



A Szerelemnek ünnepe van ma; 

Pánnak a párja Afrodite. 

Élnek az Istenek! És soha halva 

Nem lesz az ember ősi hite. 



Isteni vágyak kelnek a Földből 

Nemzeni, szülni új fiakat, 

Újrateremtni, ami öröktől 

Fogva hatalmas, játszi, szabad. 



S kelnek iromba ördögi vágyak, 

Fényre kerül, mi ferde, fura; 

Szörnyet a mélység öblei hánynak, 

S kiki magának célja, ura. 



Csillog a szenny is, boldog a sár is, 

Dicsbe borít a Nap aljat, eget, 

- Fényben a torz is oly ideális! - 

Élvbe fulaszt ma mindeneket. 



Cifra, bohókás rongyban az Ínség 

Tetszeleg és hivalgva repes; 

Hiszen elébe szórja, ma kincsét 

Isten, a máskor rettenetes. 



Szíve sötét bár, csalfa lepelbe 

Látja a balga önönnyomorát, 

Kéjeleg abban, ami lehetne, 

Issza az álmok légi borát. 



Ámde a lények ezrei érzik, 

Hogy örök harcban a léttel a lét, 

És a teremtés mély sebe vérzik, 

Ősi sirámtól reszket a lég. 



Vak Szerelem te! Kába hevedtől 

Hogy buzog, árad a Földbül a vér! 

Mert örök átok, hogy szeretetből 

Ölni, teremtni szintaz a kéj. 



Értelek, ó, Nyár! Fényes, örök lény; 

Hasztalan éltet büszke napod, 

Hogyha alattunk tátog az örvény: 

Mélyibe látok - s fölkacagok. 

