


Törj össze mindent, ifju szellem, 

Hogy ne maradjon kő kövön! 

Lerontani e természetlen 

Világot óriás öröm. 



Bontsd szét izekre, éles elme, 

A hazugtestü látszatot; 

Minek nincs magva, nincsen lelke, 

Tépd össze, legyen átkozott! 



Gyülöld a múltat, hősi lélek, 

Előre nézz, csüggj a jövőn! 

Megkövesült, ki visszanézett, 

De Lót haladt bizton, dicsőn. 



Rombolj, pusztíts, dúlj össze mindent, 

Ami élősdi, korcs, beteg, 

Mi nem érez magában Istent, 

Mi mástól nyert fényt, életet! 



Utálat, undor nézni néked 

A gépi lények ezreit. 

Ember, hogyan viselje képed, 

Akit költészet nem hevít? 



Egymáson és egymásból élnek, 

Egymást emésztik, szörpölik, 

Zsarnok, lakáj, hiéna, véreb... 

Egymást teremtik és ölik. 



A sok falánk, lélektelen test 

Egymásra hogy rohan mohón, 

A sok vandál, vérszemü hentest 

Nem nézheted te álmodón! 



Itt minden rombolásra lázít 

És lázadásra ingerel: 

Mintsem tovább hordozza láncit, 

A szellem inkább égjen el! 



Enyésztő láng nem szebb -e vajjon, 

Mint ami aljasan tenyész? 

Bukó hős, mint barom az almon? 

Különb -e a tűznél a penész? 



Ne higgy te lassu haladásba, 

Filisztereknek hagyd e tant! 

Természet örök újhodása, 

Miből minden nemes fogant. 



A régi rossznak foltozása 

Nem nyerhet örök életet; 

Csak az a kornak messiása, 

Ki szívben újjászületett. 



Lélekben újjá, önmagából, 

Megistenült lény, önvilág, 

Egy szikra Isten homlokából, 

Föltétlen új, remek, csodált. 



Előre hát, te Isten-ihlett, 

Kit lelki szomj edz és gyötör, 

Emelj, ragadj magasba minket, 

Téged követni szent gyönyör! 



Teremtsd újjá ez ó világot, 

Lehelj dicsőbb lelket bele! 

Magányod kincseit kitárod: 

S benépesül a föld vele. 



Ó, gazdagítsd e kolduslétet 

És örökítsed a jelent; 

Meghódol itt minden tenéked: 

Ó, hozd le, hozd a végtelent! 



Jövel, jövel, te büszke korszak, 

Mely a szellem szavára kél! 

Ledönteni e léha, korhadt 

Világot óriási kéj! 

