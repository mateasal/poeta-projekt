


Ki fény vagyok, homályban éltem, 

Világ elől elrejtezém. 

Nagy, ismeretlen messzeségben 

Magányosan lobogtam én. 



Míg más napok ragyogtak egyre 

S imádta őket mind a nép; 

Addig szivem nem látta egy se, 

Nem érzé tiszta, nagy hevét. 



Sugaramat nem verte vissza, 

Magamban égő láng valék; 

Világomat gyönyörrel itta 

Csupán a könnyü, tiszta lég. 



Csupán a boldog csillagokra 

Néztem föl a nagy éjszakán, 

Velük keringve és lobogva 

Epedtem fensőbb lét után. 



De mostan szívem szerteárad, 

Gátját szakítva szétömöl, 

Keresve földi, égi társat, 

Kire borulni szent gyönyör. 



Melege, fénye széjjelomlik 

Elűzve a sűrű homályt, 

És millió sugárra foszlik, 

Hogy minden szívet járjon át. 



Rohanj a lelkek tengerébe 

Lelkem, te büszke nagy folyam! 

Szakadj a boldog összeségbe, 

Hová minden világ rohan! 



Halj át az élet-óceánba 

És mindenekbe halva élj! 

A szellemek rokon világa 

Szavadra rég figyel: beszélj! 



Ölelni vágyom a világot 

És sírni milliók szivén! 

Beoltani e tiszta lángot 

Vágyom milljók szivébe én. 



Ó, jöjjetek velem repülni, 

Velem zokogni, zengeni, 

Egy érzelemviharba dűlni, 

Egy indulatba rengeni! 



Szivembe hordom én e lángot, 

Szivembe hordom a napot: 

Ó, gyújtsatok rokon világot! 

Én látok; ti is lássatok! 

