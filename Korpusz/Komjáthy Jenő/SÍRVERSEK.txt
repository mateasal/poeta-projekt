


Ki nyugszik itt: kinek mi gondja! 

Futó bolond, eszmék bolondja. 

Már nem rohan, már ő is itt pihen, 

Benntört a nyíl nagy szíve mélyiben. 

Nem zengi hír, mit művele, 

Lelketlen porlad hűvelye. 

Bírhatlanért tikkadt el ajka, 

Míg ringatá a földi sajka. 

Köd, álom, árnyék, eszmepára: 

Im ebbül állott urasága. 

Szivének szomja volt a végtelen, 

S fölötte elsuhant a dús jelen. 

Addig kerülte a világot, 

Mígnem e rossz gödörbe hágott. 

Dobj rá követ! Itt nyugszik ő, 

Nem jelzi sírját büszke kő, 

Ah, mert minden nem tudva lenni, 

Öledbe dűlt, ó, néma Semmi! 



" Cézár vagy semmi !" Dőre jelszó, 

E vak zugolyba nem hat el szó, 

E vakondlyukban nincsen glória, 

Gúny a világi fény, ó, földfia! 

Hidd el, halandó, mindegy itten: 

Útszéli koldus, földi isten. 

Megfér a bölcs hiú bolond porán, 

A paszomány a koldus bocskorán. 

Egy itt a ravatal, a nászágy és a bölcső, 

Cenk és a hős, a kalmár és a költő. 

Nem épit ábránd keze légvárt, 

Dicsvágy imitt nem bántja Cézárt, 

S mitől már annyi agy volt lázbeteg, 

Megszűnnek itt a bús kérdőjelek. 

A költő ajkain halott az ének, 

Nem fáj a szíve a világ szivének; 

Hős Zrínyi itt nem érzi mély sebét, 

S a méla bölcset, a világ fejét 

Nem bántja gondolat, se gond, 

Az ős kérdőjelekre itt a pont. 

Nem bántja Hamletet a Lenni, 

Nemlenni itt az úr, a Semmi. 

