


Rohan a nap tüzes szekéren, 

S tombolni kezd, ujongni vérem, 

Nincs többé börtön, földi gát; 

Csak élni, élni, sírni, égni 

Egy örökléten át! 



Csak élni, élni mindörökké, 

Nem válni soha lomha röggé, 

Nem lenni gyáván semmivé... 

Ó, ez az élet - fényes élet, 

Több, mint elmém hivé! 



Hisz élek, élek mindörökké! 

Ó, van -e seb, mely nem heged bé 

A végtelen időkön át? 

Nézd a napot, mily örökifjan 

Futja be fényutát! 



Csak álom volt a bűn, a bánat; 

Sötét gyökén életfa támad, 

Mely sudarával égig ér, 

És beárnyékol egy világot 

Lombjával a pazér. 



Csak álom volt a múlt, a törpe; 

Hisz mind dicsőbb, magasabb körbe 

Rohanok, mint örök nap én. 

Oly széditő, csodás magasba 

Ragad a hit s remény! 



Rohan a nap, rohan az élet, 

Föllengő kéj, csapongó élvek 

Ragadják izzó lelkem el; 

Rajongó, zokogó gyönyörrel 

Csordultig e kebel. 



Minden gyönyör, dal, illat, eszme; 

Magas hitem a végtelenbe 

Visz engemet röpülve ma. 

Ugy érzem, oly boldog vagyok, mint 

Az örök nap maga. 



Csak sírni, égni mindörökké! 

Engem a temető sem föd bé, 

Tüzem halál sem oltja el; 

A sírgöröngyöm, írigy földön 

Túlcsordul e kebel. 



Tüzet lehelni, kéjt zokogni, 

Vérforraló dalokba fogni, 

Zengeni az örök nyarat!... 

Mint a Napisten, olyan a lelkem, 

Oly fényes és szabad. 



S haragban égni, búba törni, 

Villámot szórni, mennydörögni, 

Ó, kéj az is, az is gyönyör! 

Tombolni szilaj fájdalomban, 

Mely újjászül, ha öl! 



Ott ülök már a napszekéren; 

Ó, hogy lázong; ujong a vérem, 

Nincs többé korlát, semmi gát: 

Ragyogni, égni, sírni vágyom 

Egy örökléten át! 

