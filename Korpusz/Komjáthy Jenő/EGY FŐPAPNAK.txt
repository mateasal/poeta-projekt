


Hazugság apja volt a Sátán; 

Hazugság papja! Most a hátán 

Nyargalsz te fene-szilajon. 

Hiába sallang és tudós lé, 

Jól ismerünk mi már, te kópé, 

Kilátszik a lóláb, papom! 



Eszményiség! Ez hát a jelszó, 

A hímporos szárny, - ámde hernyó 

Lebeg a csilló szárnyakon. 

Gyönyörű mez! De hát a lényeg 

Csak undok, éhes, satnya féreg... 

Kilátszik a lóláb, papom! 



Az Evolúciót lihegve 

Megtámadád, titkon szepegve, 

Szemed a zsíros koncokon. 

Tanítni mersz? Előbb te menj hát 

A belső evolúción át!... 

Kilátszik a lóláb, papom! 



Ismerjük a szemforgatósdit, 

Így védte kasztod mind az ósdit, 

Legelve buja maszlagon. 

Vesd le előbb a reverendát, 

Az ósdi vallás ócska rongyát!... 

Kilátszik a lóláb, papom! 



Kardot ragadni, dalra kelni, 

Eszményekért hevülni, tenni: 

Barbár vagy ehhez, paflagon. 

Ne affektáld az Eszme gondját, 

Magadba járjad a bolondját!... 

Kilátszik a lóláb, papom! 



A Szabadságért harcra kelni, 

Népet szeretni, fölemelni, 

Hogy éljen méltón, szabadon: 

Minderre szűk a reverenda. 

Ám dividete dividenda!... 

Kilátszik a lóláb, papom! 



" Divide et impera !" Régen 

Hatott, de az új nemzedéken 

Nem fog ki jelmezes barom. 

E faj a cifra színen átlát, 

Hiába bíbor és a skárlát... 

Kilátszik a lóláb, papom! 



Fölszabadítni minden embert, 

Ragadva zsarnokokra fegyvert: 

Dicső dolog vón, mondhatom! 

Ez ám az Eszmény! De a gátra 

Ember kell, ki ne nézzen hátra!... 

Kilátszik a lóláb, papom! 



Szabadságot minden paránynak! 

Ezt hirdetik a jók, a bátrak, 

Hogy ne heverjen parlagon 

A Mindenségnek egy atomja... 

Utópia! Kinek mi gondja!... 

Kilátszik a lóláb, papom! 



Sötétség apja volt a Sátán; 

Sötétség papja! most a hátán 

Nyargalsz te furfang-utakon. 

Hiába sallang és tudós lé, 

Jól ismerünk mi már, te kópé, 

Elárul a lóláb, papom! 

