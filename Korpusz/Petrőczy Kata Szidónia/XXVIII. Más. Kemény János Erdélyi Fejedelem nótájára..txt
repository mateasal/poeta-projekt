


Múlnak esztendeim, 

Keserves napjaim, 

Esztendőknek tetsző, búval tölt óráim, 

És újulnak gyógyulhatatlan sebeim. 



Fájdalmi szívemnek, 

Halálos sebemnek, 

Szüntelenűl nővén szomorú éltemnek 

Kínját szaporítják bús, árva fejemnek. 



Sok gondolatokkal, 

Keserves jajszókkal 

Töltöm én időmet, mulatván azokkal, 

Epesztvén szívemet sok sóhajtásokkal. 



Éltemet fogyatom, 

És végét óhajtom 

Mindennap meghalván, mégsem jön halálom, 

Boldogtalan sorssal élek holtig, látom. 



Kin sok gondolatim, 

Emésztő kínjaim, 

Fellegszaporító gyakor sóhajtásim 

Nékem éjjel-nappal mulatótársaim. 



Mégséncsen szánója, 

Nemhogy orvoslója, 

Volna sebeimnek hű ápolgatója, 

S halálos nyavalyámnak meggyógyítója. 



De ezt szerencsémnek, 

Az ki oka ennek, 

Tulajdoníthatom, mivel gyötrelmimnek 

Örül, és elvonja írát sebeimnek. 



Állhatatlan maga, 

S állhatatos dolga, 

Kínzásomba fáradhatatlan mivolta, 

S csak ebben állandó nekem ártalmomra. 



Az szeléd elméket, 

Ő szelédségeket 

Mágneskővé teszi, s acéllá szíveket, 

Kegyetlenségre hajtja természeteket. 



Mi hasznom hát nékem, 

Hogy gyötrődik éltem, 

Panaszolnom tovább, mert szomorú szívem, 

Nem remélhet gyógyulást halálos sebem. 



Azért csak sóhajtok 

Magamba s hallgatok, 

Nem panaszlom, noha sok kínokat látok, 

Mint az gyertyavilág, óránkint csak fogyok. 



Talán holtom után 

Egyet sóhajt s megszán, 

Én sok gyötrelmimet azzal meghálálván, 

Elsenyvedt szívemnek ezt jutalmul adván. 



Valaha ki tudja, 

Mert kínomot látja, 

Késő szánakodással jutalmaztatja, 

Mondván, immár elmúlt szegénynek bánatja. 

