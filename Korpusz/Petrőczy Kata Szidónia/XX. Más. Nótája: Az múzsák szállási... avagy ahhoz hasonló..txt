


Jaj, szívem gyötrelmi, sebeim fájdalmi 

Vajon de mikor szűntök, 

Sűrő könyvhullásim, gyakor sóhajtásim 

Naponkint, ím mint nőnek, 

Bánatim sebembe, elbágyadt szívembe 

Újabb nyilakkal lőnek. 



Látom, hogy már soha nem vidul, mert moha, 

Mint rút köd bús szívemet, 

Szomorúságimnak, méltó siralmimnak 

Elburítá elmémet, 

Fölyhőt szaporítok, sóhajtásimmal, oh, 

Fogyatom életemet. 



Szánjatok kősziklák, erdők, kies puszták, 

Bánkódjatok énrajtam, 

Szánjatok meg, kérlek, mert, jaj, búba élek, 

És ím, mire jutottam, 

Mezők szép virági, vizek friss folyási, 

Könyvezzetek énrajtam. 



Erdei sok vadak, repülő madarak, 

Sok jajszómot halljátok, 

Te is csendes Echó, hallod, hogy gyakron oh 

Jön ki számon, s tudjátok 

Okát bánatimnak, gyakor panaszimnak, 

Miért, hogy meg nem szántok? 



Oh, könyörületlen, kemény és kegyetlen 

Tigrisek és sárkányok, 

Méltó siralmimon, szörnyű fájdalmimon 

Néktek is, oroszlányok, 

Essék meg szívetek, áradjon könyvetek, 

Mérges vipera kígyók! 



Tengernek habjai, cet- és más halai, 

Értsétek meg jajszómot, 

Kérlek, megszánjatok, bár csak sóhajtsatok, 

S enyhítsétek kínomot 

Azzal, mert már nékem nincsen reménségem, 

Hogy elfelejtsem búmot. 



Ha Orfeust régen hallgattátok híven, 

Hogy kesergett lantjával, 

Sőt még Proserpina, Poklok királynéja 

Megszánta, s bánatjával 

Lágyította szívét, Euridicéjét 

Megnyerte nótájával. 



Méltán engemet is szánhattok, mert én is 

Kesergek, jaj, szüntelen, 

Mind éjjel és nappal bús óráim jajjal 

Múlnak, s abban véletlen, 

Mint mély örvényébe, tenger mélységébe 

Merültem reméntelen. 



Kedveskedő Múzsák, ékes szavú Nimfák, 

.......................................... 

