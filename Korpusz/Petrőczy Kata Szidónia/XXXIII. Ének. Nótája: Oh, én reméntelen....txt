


Elbágyadt lelkeknek, szomorú szíveknek 

Ki vagy vígasztalója, 

Gyámoltalanoknak, ügyefogyattaknak 

Erős oltalmazója, 

Mennybéli Istenség, uralkodó felség, 

Üdvösség megadója. 



Te hozzád kiáltok, ki férgecskéd vagyok, 

Figyelmezz kérésemre, 

Látod gyötrelmimet, fájdalmas szívemet, 

Tekints szívem sebire, 

Irgalmas szemeddel s hatalmas kezeddel 

Jöjj el segítségemre. 



Mert sok bánatoknak, szörnyű fájdalmaknak 

Estem mély örvényibe, 

Kik óránkint nőnek, csoportoson gyűlnek 

Én szomorú szívembe, 

Nem lelek vidulást, sem semmi nyugovást 

Nagy keserűségembe. 



Sokfelől ostromol, s ugyan reám omol 

A keresztnek zápora, 

Nincs kinek folyamnom, segedelmét várnom, 

Mert Felséged ostora 

Reám eresztetett, szívemre vettetett 

Hitemnek próbájára. 



De gyarlóságomat, s erőtlen voltomat 

Oh, Úristen, jól látod, 

Hogy bánatim terhét, ostromló erejét 

Nem bírhatom, te tudod, 

Segedelmed nélkűl reménségem meghűl, 

S hitem ha nem táplálod. 



Ha tenéked tetszik, nékem jómra esik, 

Vedd el vállamnak terhét, 

Aki oka búmnak, gyakor siralmomnak, 

Fordítsad annak szívét 

Hozzád, hogy meg térjen, s hű szívvel légyen 

Hozzám, s megbánja vétkét. 



Vígasztalj meg, kérlek, mert ha csak így élek, 

Nem erősít jóvoltod, 

Reménségem meghűl, kicsinségem eldől, 

Hogyha hatalmas karod 

Engem nem támogat, lelkem nem szolgálhat 

Úgy, azmint te kívánod. 



Mert bánatim miatt sokszor lelek hibát 

Az én imádságomba, 

S az ördög akadált vet és nevel dagált 

Azzal buzgóságomba, 

Hitembe csökkenjen, izgat, kételkedjem 

Nagy irgalmasságodba. 



Vígasztalj meg azért Szent Fiad nevéért, 

Add meg kívánságomat, 

Ha tetszik kérésem, ne bocsásd üresen 

Én fohászkodásimat, 

Hadd viduljon szívem, s téged áldjon lelkem, 

Szüntesd sok siralmimat. 



Ha pedig tovább is ez öldöklő tövis 

Sérti akaratodbul 

Szomorú szívemet, kérlek, hogy hitemet 

Erősíts jóvoltodbúl, 

Ha holtig is érzem ostorodat, vészem 

Jó szívvel, mint Atyámtul. 



Csak Jóbnak tűrését, Ábrahámnak hitét 

Oltsad az én szívembe, 

Én reménségemet s erőtlenségemet 

Támogasd, hogy semmibe 

Ellened ne vétsek, csak tenéked éljek, 

Bízzam ígéretedbe. 



Bocsásd meg bűnömet, melyekkel ellened 

Vétvén sujtolásidat 

Vontam bús fejemre, szomorú lelkemre 

Ez látogatásidot, 

Adjad, hogy hasznára és lelkem jovára 

Érezzem ostoridat. 



Éltemet, lelkemet, elbágyadt szívemet 

Én, Uram, néked adom, 

Bűneimmel búmat, könyvhullátásimat 

Szent kezedbe ajánlom, 

Mert ha te igazgatsz, tudom, veszni nem hagysz, 

Soha kárát nem vallom. 



Szerelmes Fiadért, annak haláláért, 

Kérlek, viseld gondomat, 

Tekintsed érdemét, kiontott szent vírét, 

Halld meg kiáltásomat, 

Vezéreld éltemet, hogy tisztán lelkemet 

Tartsam s gondolatimat. 



Hogy hozzád bűnömbül, megtérhessek szívbül 

Tartván pönitenciát, 

Adj gyökeres hitet, égő szeretetet, 

Ki által bűn ruháját 

Rólam le vethessem, s tőled elnyerhessem 

Üdvösség koronáját! 

Ámen. 

