


Sebes árvizeknek, kegyetlen szeleknek 

Érzem kemény zúgását, 

Szívemnek fájdalmit, iszonyú kínjait, 

Szemeim könnyvhullását, 

Meg nem állíthatom, óránkint jajgatom 

Szerencsém változását. 



Mert naponkint nőnek, soha meg nem szűnnek 

Bánatimnak árjai, 

Sebesült szívemet, elhagyott elmémet 

Szomoruság szelei 

Igen ostromolják, éltemet fogyotják 

Engem vesztő kínjai. 



Már el fogyott nékem minden reménségem, 

Víg órámot nem várom, 

Sőt mind éjjel-nappal epedvén sok búval 

Fájdalmimot jajgatom, 

S minthogy így gyötrődöm, szörnyen emésztődöm, 

Halálomat ohajtom. 



Nincsen orvossága, semmi vigassága 

Búba epedt szívemnek, 

Kevés a szánója, nincs vigasztalója, 

Jaj, ily reméntelennek, 

Nemhogy enyhítője, avagy segítője 

Lehetne én ügyemnek. 



Azért teljeséggel, bizony nagy készséggel 

Kévánok elköltözni, 

Ez gonosz világtul s mulandó voltátul 

Nagy örömmel búcsúzni, 

Ha Isten akarja, ne késsék órája, 

Kész vagyok már meghalni. 



Mert a halál nékem lehet segétségem, 

Hogy elfelejtsem búmat, 

És ő enyhítheti, sebemet beköti, 

Gyógyítja fájdalmimat, 

Elveszi szívemrül, letörli szememről 

Gyakor könyhullásimot. 

