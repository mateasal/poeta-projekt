


Bódog, azki az nyavalyást híven 

Szánja ínségében, 

Mert szükségében őtet ismétlen 

Megmenti az Isten, 

Megtartja éltét, és ez országba 

Lesz jó állapatja, 

Ellenséginek kivánságában 

Nem adja markában. 



Fájdalmában az Isten megtartja, 

Szépen fölgyógyítja, 

Betegágyát fordítja örömre 

És jó egészségre. 

Azért így szólok néked, Istenem: 

Kegyelmezz meg nékem, 

Gyógyítsd meg, Uram, én betegségem, 

Mert igen vétkeztem. 



Én ellenségim szidnak engemet, 

Örölnék vesztemet, 

Mondják: Halála ennek ha jő el, 

Neve mikor vész el? 

Meglátogattak engem nyájassan, 

Hazugságot szólván, 

Minden dolgaimat megszemlélték, 

Osztán kiföcsögték. 



Mindnyájan énellenem suttognak, 

Reám olálkodnak, 

Szereznek, kérnek nékem bánatot 

És háborúságot. 

Mondván: Az ő bűninek soksága 

Fájdalmának oka. 

Ihon fekszik az ő kórágyába, 

Már föl nem kél soha. 



Egy pedig, azki barátom vala, 

Kiben bízom vala, 

Kit tápláltam, és ötte kenyerem, 

Lábat vét énnékem. 

Légy kegyelmes azértan, Úr Isten, 

Illy nagy szükségemben, 

Gyógyíts meg, hogy valaha nékiek 

Én megfizethessek. 



De hozzám jó kedvedet esmerem, 

Ezen is jól értem, 

Mert ellenségemnek oka nincsen, 

Hogy rajtam örvendjen. 

Tisztaságomban engem megtartasz, 

És megszabadítasz, 

És szemeid eleiben állatsz, 

Örökké el nem hagysz. 



Áldott légy, Izráelnek Istene, 

Most és mindörökké. 

Szent neved dicsírtessék mindenben, 

Ámen, és úgy legyen. 

