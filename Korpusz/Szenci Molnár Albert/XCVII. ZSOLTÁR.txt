


Az Úr Isten regnál, 

Ő az erős királ, 

Kin mind ez föld örvendjön, 

Minden sziget örüljön, 

Fölhő áll előtte, 

És homály környűle, 

Ő törvénszékinek 

És ítéletinek 

Igazság ereje. 



Tűz megyen előtte, 

Mellyel ellensége 

Szörnyen megégettetik, 

És hamuvá tétetik, 

Hírek sem lesz soha, 

Az ő villámása 

Fénlik világoson 

Ez egész világon, 

Az föld fél, ha látja. 



Az Isten színének 

Előtte az hegyek 

Mint viasz elolvadnak, 

Mert Ura ez világnak. 

Hirdetik az egek 

Mindenféle népnek 

Az ő igazságát, 

És nagy dicső voltát 

Az ő hatalmának. 



Hát pironkodjanak, 

Kik bálvánt imádnak, 

És tisztelnek képeket, 

Kikre vetik szíveket, 

Ti, minden Istenek, 

Őtet tiszteljétek 

Állván széki előtt, 

Kit az Sion hallott, 

És örült ez hírnek. 



Uram, az Júdának 

Leányi vigadnak, 

Dicsérvén itéleted, 

Mert magassan fölvivéd 

Az te dicsőségöd 

Minden népek fölött, 

Minden isteneknél 

Följebb emeltetél, 

Nagy az te fölségöd. 



Ti, Isten-szeretők, 

Gonoszt gyűlöljetök, 

Hamis cselekedetben 

Hogy részetek ne legyen, 

Mert az ő szolgáit 

Megmenti híveit 

Gonoszok kezekből, 

Ő nagy erejéből 

Megtartja népeit. 



Szentihez világát 

Nyújtja nagy irgalmát, 

És az tiszta szívőek 

Tőle örömet nyernek, 

Szent hívek ez Úrban 

Örüljetek vígan, 

És az ő szentségét, 

Dicsősséges nevét 

Áldjátok mindnyájan. 

