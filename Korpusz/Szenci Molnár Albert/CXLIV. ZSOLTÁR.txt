


Áldott az Úr, ki kezemet tanítja 

És ujjaimat az hadakozásra, 

Áldott légyen az én jó Istenem, 

Azki mindenkor megőriz engem. 

Ő az én kővárom és szabadítóm, 

Ő én paizsom és én ótalmazóm, 

Tebenned vetem reménségemet, 

Mert alám vetöd az én népemet. 



De micsoda az ember életében, 

Hogy őreá gondot tartasz ekképpen? 

Micsodák az emberek fiai, 

Hogy fölséged őket így kedvelli? 

Az emberek dolgát ha megtekinted, 

Legottan őket csak semminek leled, 

Az ő napjai hamar elfogynak, 

És mint az árnyék, ottan elmúlnak. 



Hajtsd meg az egeket és szállj le menten, 

Illesd az hegyeket, hogy füstjök menjen, 

Bocsáss villámást, őket verd széllel, 

Mennyütő nyilaiddal szélleszd el. 

Segéts meg, fellyől kezed hozzám nyújtsad, 

Ez nagy árvizet rólam elfordítsad, 

Szabadíts meg ez veszedelemből, 

Őrizz meg az idegen nemzettől. 



Kiknek szájok merő hazugságot szól, 

Ő hamis kezekkel tésznek gonoszól, 

Uram, néked mondok új éneket, 

Megzöndítem néked hegedőmet. 

Mert te vagy, Uram, ki minden ínségben 

Az királt megótalmazod kegyessen, 

Szolgádat, Dávidot megtekinted, 

Az öldöklő fegyvertől megmented. 



Ments meg kezekből az idegeneknek, 

Kik énellenem szörnyen dühösködnek, 

Szájok beszéde merő hamisság, 

Kezeknek dolga hitván mulatság. 

Hogy mint az szép plánták, az mi fiaink, 

Fölnevekedjenek mi szép leányink, 

Kik szépségekben úgy villagjanak, 

Mint ékes oszlopi az templomnak. 



Hogy az mi tárházink tele legyenek, 

Csordáink ezeriglen tenyésszenek, 

Barmunk több legyen sok százezernél, 

Mind városon, falun s' mezőn széllel. 

Erőssen szaporodjanak ökreink, 

Városinkra ne üssön ellenségink, 

Földünkből senki el ne vitessék, 

Utcáinkon panasz ne hallassék. 



Ó, bódog nép az, kit így megáld Isten! 

És kiknek illy jó szerencsét ád itten: 

Bódog nép az, és nem lesz szüksége, 

Azmellynek az Úr az ő Istene. 

