


Hallgasd meg, Uram, kérésem, 

Tekéntsd meg esedezésem, 

Beszédem jusson hozzád, 

Ne röjtsd el tőlem orcád, 

Hajtsd énhozzám te füledet, 

Enyhítsd meg nagy ínségemet, 

Midőn kiáltok, Úr Isten, 

Siess, hallgass meg kegyessen. 



Mert napjai életemnek 

Olly hirtelen elkelének, 

Mint az füst és az pára, 

És mint az tűzhely pora, 

Minden csontom úgy elszáradt, 

Szívem, mint az fű, elhervadt, 

Úgyhogy az én ételemet 

Elfelejtem kenyeremet. 



Bőröm csontaimhoz ragadt, 

Keserves siralmom miatt 

Ez iszonyú ínségben, 

Ollyatén löttem szintén, 

Mint pellikán az pusztában, 

Siralmas kiáltásimban 

Ollyá löttem, mint az bagoly, 

Ki az kietlenben huhol. 



Ollyan vagyok minduntalan, 

Mint veréb az eszterhában, 

Azmely egyedül maradt. 

Ellenség reám támadt, 

Gyaláznak engem naponkint, 

És kik bosszontnak óránkint, 

Ha kinek veszélt kívánnak, 

Énrólam példát formálnak. 



Porhamu nékem kenyerem, 

Mellyet étel gyanánt észem, 

Italom könyveimmel 

Elegyíttem, mint vízzel 

Az te nagy haragod miatt, 

Kinek tüze úgy föllobbadt, 

Hogy engemet fölemelél 

És ismét az földhöz ütél. 



Az én időm im elmúlék, 

Mint az árnyék, elenyészék, 

Minden testem elasza, 

Mint az lekaszált széna, 

Azmelly meg nem élled többé. 

De te megmaradsz örökké, 

És az te emlékezeted 

Mindörökké megtart hired. 



Azért kelj föl, óh, Úr Isten, 

Haragod ne gerjedezzen! 

Sion városát szánd meg, 

És néki kegyelmezz meg, 

Mert már im az idő eljött, 

És azmelly már sokat késött, 

Jelen vagyon az az óra, 

Hogy dolga fordóljon jóra. 



Hogy az te szolgáid végre 

Öszvegyűlvén ez szent helyre, 

Elpusztult kő rakásit 

Kedveljék épülésit, 

És osztán az pogán népek, 

Uram, nevedet rettegjék, 

Ez földön minden királyok 

Megvallják, hogy te vagy urok. 



Mert az Úr jól megépéjté 

Az Siont megékeséjté, 

És dicsőségét itten 

Megmutatá ismétlen, 

Az nyomorultak panasszát, 

Meghallgatá nagy siralmát, 

Kéréseket meg nem veté, 

Sőt kegyelmessen tekinté. 



Ezt ember híven fölírja, 

Hogy megmaradjon mindenha, 

Legyen emlékezete 

Nemzetségről nemzetre, 

Hogy az jövendő nemzetek, 

Kik még ez földre születnek, 

Az mennybéli Istent áldják, 

Ez dologért magasztalják. 



Hogy alánéz onnanfellyől 

Az ő magas szenthelyéből, 

Az mennyből alánézél, 

Ez földre letekintél, 

Hogy meghallja kéréseket, 

Az foglyoknak ínségeket, 

És azokat ő megtartsa, 

Kiket ítéltek halálra. 



Hogy szent neve az Istennek 

Az Sionban dicsértessék, 

És az Jeruzsálembe 

Áldassék dicsősége, 

Midőn az népek seregben 

Öszvegyűlnek ez szent helyben, 

Az királyok is itt lesznek 

És szolgálnak az Istennek. 



Leveré az én erőmet 

Ez útban, és életemet 

Megrövidíté, és én 

Így szólék keservessen: 

Ne hagyj elvesznem, Úr Isten, 

Életemnek közepiben, 

Mert mindörökké megvadnak 

Esztendeid el nem fogynak. 



Ez földet te teremtetted, 

És ekképpen helyheztetted, 

Csak te kezed munkája 

Az Égnek alkotványa. 

De ezek mind elveszendők, 

Uram, te megmaradsz, de ők, 

Mint az ruha, mind elkopnak, 

Szépségekben meg nem állnak: 



És midőn, Uram, akarod, 

Őköt úgy elváltoztatod, 

Mint az elviselt ruhát, 

Azmelly tétúl megszakadt. 

Te vagy, azki régen valál, 

Voltod változás nélkül áll, 

Te esztendeidnek vége 

Nem lészen soha örökké. 



Azért az te szolgáidnak 

Fiai megszaporodnak, 

És megmaradnak végig, 

Azaz örök időkig, 

Az néked szolgáló hívek 

És egész ő nemzetségek 

Megállnak és megmaradnak, 

És örökké el nem fogynak. 

