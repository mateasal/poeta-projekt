


Én Istenem, én erős Istenem, 

Miért hagyál el ennyire engem? 

Kiáltásomtól az segedelem 

Nagy távol vagyon. 

Én kiáltok tehozzád egész napon, 

De mégsem felelsz meg, nincs, ki megtartson, 

Még éjjel sem hallgatok semmi módon, 

Ez ínségben. 



De te szent vagy, és az Izráelben 

Te szentséged megmarad mindenben, 

Dicsértetel ez gyülekezetben 

Szívvel-lélekkel. 

Az mi régi atyáink teljességgel 

Tebenned bíztanak jó reménséggel, 

Szükségekben őket segedelmeddel 

Megtartottad. 



Ha ők szívből kiáltottak hozzád, 

Mindjárt őket megszabadítottad, 

Benned bíztak, és őket nem hattad 

Esni szégyenben. 

Én nem vagyok ember, de féreg lévén, 

Minden népeknél vagyok nevetségben, 

Csúfolnak, utálnak, és megvét minden 

És keserget. 



Azki lát, minden csúfol engemet, 

Száját elvonssza, szól merő mérget, 

Fejét rázza, hunyorgatja szemét 

Reám néz szörnyen. 

Mondván: Ez ember bízott az Istenben, 

Szabadítsa meg azért őtet innen, 

Ha szereti az Isten, néki légyen 

Segédségől. 



Hogy te engemet anyám méhéből 

Kihozál, ottan segedelmem lől, 

Csecsemő koromban is egyedől 

Csak benned bíztam. 

Sőt mihelt anyám méhéből származtam, 

Istenem voltál, reád támaszkodtam, 

Bátorsággal tehozzád ragaszkodtam, 

Én Istenem. 



Ne távozzál azért messze tőlem, 

Ne hagyj el, mert nagy az én gyötrelmem. 

Nincs segétőm, és az én sérelmem 

Nem fáj senkinek. 

Sok erős bikák engem környülvöttek, 

Az básáni nagy ökrök réám törnek, 

Ökleldezni, megölni igyekeznek 

Nagy méltatlan. 



Az ő szájokat énréám tátván, 

Mint ragadozó sívó oroszlán, 

Agyarkodnak, hogy engem torkokban 

Béfalhassanak. 

Könnyhullatásim, mint az vizek folynak, 

Én csontaim helyekből kimozdolnak, 

Szívem mint viasz olvad, bélim fájnak 

Sebek miatt. 



Minden erőm mint cserép elszáradt, 

Száraz nyelvem az ínyemhez ragadt, 

Porba vetél engem, érzem kínját 

Halál mérgének. 

Mert engemet sok ebek környülvettek, 

Gonosz népek ellenem összvegyűltek, 

Kezeimet és lábaimat ezek 

Általgyakták. 



Én csontaimat megolvashatnák, 

Szörnyű szemeket reám fordítnak, 

Kínomban nem szánnak, de gúnyolnak, 

Űznek csúfságot. 

Elosztották egymás közt én ruhámot, 

És öltözetemre vetettek sorsot, 

Hogy abból ne metélnének foltokot, 

Osztván részre. 



Azért, Uram, tőlem ne légy messze, 

Ne késsél, életemnek ereje. 

Kérlek, siess, tekénts ínségemre, 

Légy segedelmől. 

Mentsd meg életem az éles fegyvertől, 

Védelmezz meg ez sok dühös ebektől. 

Egyedől voltomat mentsd meg ezektől 

Jóvoltodból. 



Tarts meg az éh oroszlán torkától, 

És az egyszarvú fenevadaktól, 

Kik mostan környülvöttek nagy mordól, 

Ó, tarts meg engem! 

Kiért szent nevedet híven dicsérem, 

Az én atyámfiainak hirdetem, 

És az szent gyülekezetben tisztelem 

Fölségedet. 



Dicsérjétek, istenfélők, őtet, 

Jákob fiai, áldjátok nevét, 

Izráel népe, féld ez fölséget 

Mint Istenedet. 

Mert nem utálja az szegénnek ügyét, 

És tőle el nem fordítja szent szinét, 

De ha kiált, meghallgatja kérését 

Nagy kegyessen. 



Azért dicséretem rólad leszen 

Minden előtt az gyülekezetben, 

És én fogadásim semmiképpen 

Meg nem töretnek. 

Az szegények esznek, megelégesznek, 

Az istenkeresők téged dicsérnek; 

Él az ő lelkek, és benned örvendnek, 

Mindörökké. 



Ez földi népnek minden serege 

Az Úrhoz gyűl ez emlékezetre, 

És az pogányoknak nemzetsége 

Néki hajt fejet. 

Mert az Úr egyedől bír mindeneket, 

Övé az ország, ő az pogány népet 

Bírja, rajtok megmutatván erejét 

Kezeinek. 



Az kövérek, kik megelégedtek, 

És kik már porrá lenni készültek, 

Dicsérnek téged minden szegények 

És nyomorultak. 

És minden ő maradéki azoknak 

Néked szolgálván térdet-fejet hajtnak, 

És firól fira ők téged uralnak, 

Óh, nagy Isten! 



Az követköző nép jövendőben 

Te igazságodat dicséretben 

Magasztalják, tisztelik szívekben 

Ez egész földön. 

