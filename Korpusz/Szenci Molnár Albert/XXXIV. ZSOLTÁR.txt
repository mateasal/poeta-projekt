


Mindenkoron áldom 

Az Urat, míg engem éltet, 

És az ő szent dicséretét 

Szájamban hordozom. 

Dicsekedvén áldja 

Lelkem jó voltát az Úrnak, 

Kit az szegények hallanak, 

És örülnek rajta. 



Magasztaljuk vígan 

Az Úrnak áldott szent nevét, 

És véghetetlen kegyelmét 

Dicsérjük mindnyájan. 

Mert midőn keresném 

És kérném az én Uramat, 

Meghallá kiáltásomat 

És megtarta engem. 



Kik az Úrra néznek, 

Tőle megvigasztaltatnak, 

Soha orcájok azoknak 

Meg nem szégyenülnek. 

Az szegény kiálta 

És meghallgatá az Isten, 

El nem hagyá ínségében, 

De megszabadítá. 



Az Isten angyali 

Hívek környül tábort járnak, 

Istenfélőket megtartnak 

Mint Isten követi. 

Lássátok az Úrnak 

Jóvoltát és kóstoljátok 

Mert bizony bódogok azok, 

Kik őbenne bíznak. 



Féljétek az Urat 

Mindnyájan, hívek és szentek, 

Mert nem lesz soha szükségek, 

Kik félik hatalmát. 

Az oroszlánoknak 

Gyakorta szükségek esik, 

De kik az Istent tisztelik, 

Meg nem fogyatkoznak. 



Én fiaim, jertek, 

Hallgassatok beszédemre, 

Megtanítlak szent életre, 

Hogy Istent féljétek. 

Kicsoda az ember, 

Ki hosszú életet kiván, 

És minden ő dolgaiban 

Jó állapatot kér? 



Őrizd meg nyelvedet 

Az gonosz rágalmazástól, 

Ódd ajakid álnokságtól, 

Meg ne sértsd más hirét. 

Tégy jól, gonoszt gyülölj, 

Békeséget kérj és kövess 

És hogy Istennél légy kedvess, 

Tisztességnek örölj. 



Az Isten szemei 

Látják az gonosztévőket, 

És ő emlékezeteket 

Az földről eltörli. 

Az jókat nem hagyja, 

Kik őhozzá tiszta szívből 

Kiáltnak nagy ínségekből, 

Mind megszabadítja. 



Közel az Úr Isten 

Az törödelmes szívekhez, 

És az sérelmes lelkekhez 

Segétséggel leszen. 

Az igaznak itten 

Ő nyavalyája sokasól, 

De minden nyomorúságból 

Kimenti az Isten. 



Mert megőriztetik 

Az ő csontja az Istentől, 

És csak egy is azok közől 

Néki meg nem szegik. 

De az gonosztévőt 

Az önnön vétke megöli, 

Ki az igazat gyűlöli, 

Elvész idő előtt. 



Megtartja az Isten 

Élteket ő szolgáinak, 

Azkik csak őbenne bíznak, 

Nem esnek szégyenben. 

