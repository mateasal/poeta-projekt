


Mostan ti, hatalmassak, 

Tekintetes nagy urak, 

Adjatok az Istennek 

Dicsőséget nevének, 

Mint hatalmas Istenteket 

Féljétek, tisztelvén őtet, 

Szent templomában áldjátok, 

És térdet-fejet hajtsatok. 



Az Úr szava megzendől, 

Az vizeken megdördől, 

Mennydörgő dicsősége 

Elhat az nagy tengerre. 

Az Úrnak illy erős szava 

Nagy hatalmát megmutatja, 

Az Úrnak dördölő szaván 

Nagy volta meglátszik nyilván. 



Az Úr Istennek szava 

Az cédrusokat rontja, 

Töri az cédrusfákat, 

Libanuson állókat. 

Az Libanus és Szirion, 

Ugrándoznak borjú módon, 

És mint az Egyszarvú vemhe, 

Tombol az sűrő erdőbe. 



Az Úrnak szava széjjel 

Sebes tűzlángot lövell, 

Az pusztát megrettenti, 

Az Kadést megrendéti. 

Az Úr szava úgy megzendül, 

Hogy az szarvas idétlent szül, 

Nagy harsagásától annak 

Az erdők fölszakadoznak. 



De az ő templomában, 

Ő hívei mindnyájan 

Hirdetik nagy erejét, 

Beszélik dicsőségét. 

Az Úr ült az özönvízen, 

Mint bíró itélőszéken, 

Az Úrnak ő királysága 

Örökké megáll országa. 



Az Úr az ő népének 

Erőt ád seregének, 

Őket híven megtartja, 

Békességgel megáldja. 

