


Haragodnak nagy voltában, 

Megindolván, 

Ne feddj meg, Uram, engem, 

Búsult gerjedezésedben 

Rám tekintvén, 

Ne büntess meg, Istenem. 



Nyilaid belém lövettek 

Kik szereznek 

Énnekem nagy sérelmet, 

Kezeid nagy súlyossága 

Hátam nyomja, 

És sanyargat engemet. 



Testemnek semmi résziben 

Épség nincsen, 

Te nagy haragod miatt. 

Csontaim elháborodtak, 

Nem nyughatnak 

Én nagy bűneim miatt. 



Mert ez én nagy gyarlóságim 

És bűneim 

Fejem föllyülhaladták, 

Kiknek nehéz, terhes voltát, 

Súlyosságát 

Tagaim nem bírhatják. 



Én sebeim elsenyvedtek, 

Megbüszödtek, 

Ki miatt nagy siralmom, 

De ezeknek indítója, 

Szerző oka 

Az én nagy bolondságom. 



Én nyavalyáim gyötrenek, 

Legörbéjtnek 

Ki miatt nagy kínt látok, 

Minden napon gyászruhában 

Járok sírván, 

Sérelmimben óhajtok. 



Mert elvajúdtak ágyékim, 

Fájnak bélim, 

Kik szintén elszáradtak, 

Úgyhogy én egész testemben 

Épség nincsen, 

Tagaim elbággyadtak. 



Igen elerőtlenedtem 

És törődtem 

Ez mondhatatlan kínban, 

Sírok, ordítok szüntelen 

Én szívemben 

Ez szertelen nyavalyán. 



Minden mostani kérésem, 

Én Istenem, 

Vagyon szemeid előtt, 

És minden fohászkodásom 

S' ohajtásom 

Tőled el nem rejtetött. 



Szívem nyugalmat nem lelhet, 

Igen reszket, 

Minden erőm elfogyott, 

Szemeim világossága, 

Vidámsága 

Éntőlem eltávozott. 



Minden én felebarátim 

És rokonim 

Tőlem eliszonyodnak, 

Atyámfiai, szomszédim, 

Esmerőim 

Mellőlem távol állnak. 



Azkik életemre törnek, 

És kergetnek, 

Hálót vetettek titkon, 

És azkik engem gyűlölnek, 

Bút szereznek 

Énnékem minden napon. 



Kiben süketnek kell lennem, 

És fülelnem, 

Noha nagy szitkot hallok, 

Szájammal szólni sem merek, 

Csak veszteglek, 

Mint az néma, hallgatok. 



Mint az süket, ollyan vagyok, 

Azmit hallok, 

Hallatlanná kell tennem, 

Mint azkinek mentségére 

Nincsen nyelve, 

Ollyá kell nékem lennem. 



De én az Istenben bízom, 

És elvárom, 

Hogy kérésem meghallja, 

Mert szívem hozzá emelem, 

És elhiszem, 

Hogy szükségem meglátja. 



Ezt mondom, Uram, és kérlek, 

Hogy imezek 

Ne nevessenek rajtam, 

Mert ha lábam megbotlanék, 

Vagy megesnék, 

Gajdolnának énrólam. 



Hogyha így kell sántikálnom 

És bajlódnom, 

Félek azon, hogy nékem 

Én szívem elkeseredik, 

És megsérszik, 

Siralmas lesz életem. 



Hamisságomat megvallom, 

Nem tagadom 

Gonosz téteményimet, 

Bűneim miá lött sebek 

Kesergetnek 

És gyötrenek engemet. 



Az én ellenségim élnek, 

És örülnek, 

Erőssödnek óránkint, 

Azkik ok nélkül gyűlölnek 

És rám törnek, 

Sokasulnak naponkint. 



Ezek reám dühödtenek 

És kergetnek, 

Kikvel én sok jót töttem, 

De ezt csak azért mívelik, 

Mert irégylik, 

Hogy én az jót követem. 



Uram, ne hagyj el engemet, 

Nézd ügyemet, 

Mert egyedül hagyattam, 

Kérlek, légy irgalmas nékem, 

Én Istenem, 

Mert csak tebenned bíztam. 



Azért tőlem ne állj messze, 

Szánj meg végre, 

Én kegyelmes Istenem, 

Segedelmeddel ne késsél, 

Siess, jöjj el, 

Én édes idvösségem. 

