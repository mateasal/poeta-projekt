


Óh, én Uram és én Istenem, 

Tebenned vagyon reménségem, 

Segedelmemre légy jelen, 

Tarts meg ellenségim ellen, 

Hogy engemet el né ragadjon, 

Mint éh oroszlán meg ne rágjon, 

Midőn nincsen segétségem, 

Azki megmentene engem. 



Hogyha én ezt töttem, Úr Isten, 

Avagy hamisság van kezemben, 

Hogyha gonoszt töttem ennek, 

Ki örült békeségemnek: 

Hogyha valaki abban megért, 

Hogy gonoszt fizettem az jóért, 

Sőt ha jól nem töttem azzal, 

Ki nékem volt bosszúsággal: 



Ám bár kergessen ellenségem, 

És bátor megragadjon engem, 

Életemet földhöz verje, 

Dicsőségem porrá tégye. 

Kelj föl azért nagy haragodban, 

Ellenségim ellen támadván, 

Add meg az előbbi tisztem, 

Kit rendeltél, Uram, nékem. 



Nagy sereggel osztán az népek 

Hozzád gyűlnek és környülvesznek, 

Azért Úr Isten, támadj föl, 

Magas helyre köztök állj föl. 

És ottan ítéljed az népet, 

Ki jól rendelhetsz mindeneket, 

És engem hívségem szerint, 

Ítélj igazságom szerint, 



Verd meg az istenteleneket, 

És védelmezd meg híveidet, 

Mert mindeneknek titkait 

Látod, Uram, szívét, lelkit. 

Te vagy paizsom, igaz Isten, 

És nem hadsz el veszedelmemben, 

Ki az híveket megtartod, 

Gonosz ellen takargatod. 



Igazán ítéli az Isten 

Az ártatlan embert ügyében, 

De keményen fenyegeti, 

Kinek hamisságát érti. 

Hogyha pedig ő meg nem térend, 

Sok bűninek véget nem vetend, 

Előkészéti fegyverit, 

Idegbe veti nyilait. 



Végre mint egy hadi erőben, 

Halálos fegyvert fog kezében, 

Nyilait is rántja elő, 

Kiket ellenségemre lő. 

Kinek szándéka veszedelmes, 

Szive nagy gonoszsággal terhes, 

Kiből idétlen fiat szül, 

Mert szándéka megszégyenül. 



Szorgalmatosson árkot vájott, 

Más ember alá vermet ásott, 

Kiben, midőn törekedik, 

Önnönmaga beléesik. 

Az gonosz, azkit nékem kiván, 

Ő tulajdon fejére rohan, 

Mindennémű csalárdsága, 

Nyakára száll álnoksága. 



Azért Istennek adok hálát, 

Hirdetem ő szent igazságát, 

És fölséges szent nevének 

Dicséreteket éneklek. 

