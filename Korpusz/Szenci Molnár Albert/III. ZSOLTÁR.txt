


Ó, melly sokan vadnak, 

Azkik háborgatnak 

Engemet, én Istenem? 

Nagy sok ellenségim 

És sok gyűlölőim 

Tusakodnak ellenem. 

Sokan azt alítják, 

Lelkemről azt mondják; 

Veszett ennek ő dolga, 

Segétsége nincsen, 

Mert elhatta Isten, 

Így szólnak bolond módra. 



Mert te, én Istenem, 

Paizsom vagy nékem, 

Ki életem megmented, 

És nagy tisztességre 

Fejem dicsősségre 

Idővel fölemeled. 

Tehozzád, Úr Isten, 

Kiáltok szüntelen, 

És te megvidámítasz, 

Meghallgatsz kedvedből, 

Sion szent hegyéről 

Nagy segedelmet nyújtasz. 



Ha ágyamban nyugszom, 

Csendesszen aluszom, 

Nincsen semmi félelmem. 

Midőn felserkenek, 

Semmin nem kesergek, 

Mert Isten őriz engem. 

Ha százezer népek 

Mind környülvennének, 

Jobb és bal kezem felől, 

Ha rám ütnének is, 

Nem rettegnék mégis 

Semmi veszedelemtől. 



Kelj föl, Uram, tarts meg, 

Ellenségim vond meg, 

Megtörvén ő fogokat. 

Mind öszvepaskolod, 

És arcul csapdosod 

Az Isten-utálókat. 

Csak te vagy az Isten, 

Ki minden szükségben 

Meg tudsz szabadítani, 

Ki az te sereged 

Megtartod, szereted, 

És meg szoktad áldani. 

