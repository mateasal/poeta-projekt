


Hogyha fölindol az Isten, 

Elkergettetnek szertelen 

Minden ő ellenségi, 

És elfutamodnak széjjel, 

Ő haragos színe elől, 

Minden ő gyűlölői, 

Úgy elűzetnek hirtelen, 

Mint az füst semmivé leszen, 

Elvész minden ő dolgok, 

Mint viasz olvad az tűztől, 

Úgy az ő kemény színétől 

Elvesznek az gonoszok. 



De az igazak mindnyájan 

Örvendeznek nagy vígságban 

Az kegyes Isten előtt, 

És vig szívvel énekelnek, 

Hogy ő kevély ellenségek 

Megszégyenült, elveszött. 

Nagy örömmel az Istennek 

Énekeljetek nevének, 

Dicsérjétek, áldjátok, 

Ki az szép fölhőkön megyen, 

Kinek neve erős Isten, 

Őtet magasztaljátok. 



Őelőtte vigadjatok, 

Mert ő az árváknak atyjok, 

Kiket táplál kegyessen, 

Az özvegyeknek ótalma, 

Az ő isteni hatalma 

Lakván ő szentségében. 

Megáld egyes embereket, 

Ad nékik szép cselédeket, 

Háznép tenyíszésire, 

Az foglyokot ő kimenti, 

Az pártütőköt rekeszti 

Puszta és parlag földre. 



Hogy az te néped kivivéd, 

Az pusztán általvezérléd, 

És őelőttök menél, 

Az föld rendőle, csöpöge 

Az egeknek verejtéke, 

Hogy haraggal tekintél. 

Az Sína-hegy megrendőle, 

Hogy az Izráel Istene 

Rászálla dicsőséggel. 

Úr Isten, az te földedet 

Meglátod örökségedet 

Harmattal és essőkkel. 



Ez örök földet megáldod, 

Mihelt pusztulását látod, 

Kin te seregid laknak. 

Az szegényeknek jószágát 

Megöregbíted marháját, 

Hogy ők megtartassanak. 

Úr Isten, az szűz szíveket 

Fölindítád elméjeket, 

Hogy erről beszéljenek, 

Kik, hogy az ellenség futna 

És ő seregek szaladna, 

Ekképpen éneklének: 



Az királyok nagy sereggel, 

Gyalázattal, szégyenséggel 

Megfutamának szörnyen, 

Azkik otthon maradának, 

Az prédával osztozának, 

Martalék részt vőn minden. 

Hogyha megnyomorodtok is, 

És ha minden gyalázna is, 

És sanyargatna szörnyen, 

Hogyha az kőfal-romlásban 

Fekünnétek is bágyadván 

Az kormos szennyességben: 



De mindazáltal ti lésztek, 

Mint az galambszárny, olly szépek, 

Melly mint ezüst fejérlik, 

És tollainak szépsége, 

Mint arannak fényessége, 

Olly ékessen tündöklik. 

Hogy az királyokat Isten 

Meggyőzé nagy erejében 

Nagy diadalmat szerze, 

Az föld fejérlék olly szépen, 

Mint az Salmon hegy környékén 

Az hónak fejérsége. 



Az Istennek dicső hegye, 

Az gyümölcsös Básán hegye, 

Ki fölhat az fölhőkre. 

Ti egyéb és kissebb hegyek 

Ez hegyre mit fenekedtek, 

Mit törtök ez nagy hegyre? 

Mert ez szent hegyet az Isten 

Elválasztá jókedvében 

Önnön lakóhelyének, 

És ez helyen mindörökké 

Lakozásra vagyon kedve 

Isteni fölségének. 



Az mennyei szent angyalok 

( Sok tömény ezer ő számok) 

Seregi az Istennek, 

Vélek vagyon az Úr Isten, 

Mint néha az Sína-hegyen, 

Lakója az szent helynek. 

Uram, felménél magassan, 

És fogva vüd hatalmassan 

Az te ellenségidet, 

Kegyességednek nagy volta 

Az embereknek kioszta 

Szép préda nyereséget. 



Ellenségidet megbírod, 

Köztök helyhetvén hajlékod 

Lakozol dicsőséggel. 

Áldott legyen az Úr Isten, 

Ki velünk illy nagy jól teszen, 

Látogat kegyességgel. 

Isten az mi segedelmünk, 

Kegyessen lakozik velünk, 

Őriz minket, népeit, 

Halál és élet kezében, 

Ő az erős örök Isten, 

Megtartja ő híveit: 



Az Isten ő ellenségét 

Megveri, megtöri fejét 

Az gonosz ellenségnek, 

És mind agyonveri őket, 

Kik nem jobbítják éltöket, 

Hanem csak bűnben élnek. 

Mond Isten: Az én népemet 

Meghozom én seregemet 

Az Básánnak földéből, 

Meglátom nagy irgalmammal, 

Kihozom nagy hatalmammal 

Az tenger mélységéből. 



Hogy osztán az ő vérekben, 

Azkik levágatnak szörnyen, 

Moshassad lábaidat, 

Úgyhogy az sok ellenségnek 

Véres sebeket az ebek 

Nyalják sebes tagjokat. 

Óh, én Uram, erős Isten! 

Ki lakozol az szent helyen, 

Látták elmenésedet, 

Elöl mentek az éneklők 

Azután az hegedősök, 

Ékesítvén szép rendet. 



Kezépben mennek az szűzek, 

Dobot vernek, zengedeznek, 

Énekelnek mindnyájan. 

Ti, azkik, mint egy kútfőből, 

Származtok az Izráeltől, 

Istent áldjátok vígan. 

Ez szép seregnek közepin 

Vagyon az küsded Benjamin, 

Az fölséges táborral, 

Az Júda és az Zebulon, 

Az Neftalim is itt vagyon 

Egyéb fő hadnagyokkal. 



Az Isten téged, Izráel, 

Szeretett ez erősséggel. 

Nagyobb erőt adj, Isten! 

Hogy azmiként elkezdetted 

És dolgunkat elővitted, 

Vidd véghez kegyelmessen. 

Az Jeruzsálem városért 

És az te szent templomodért 

Néked szép ajándékot 

Az királyok vígan hoznak. 

Seregit az kopjásoknak 

Veszesd el hatalmakot. 



Töröld el az sereg tulkot, 

Űzd el az erős borjúkot, 

Uram, kik rád támadnak, 

Verd meg mind az pártütőket, 

És holdoltasd alád őket, 

Hogy adópénzt adjanak. 

Az egyiptomi nagy urak 

És az szerecsenek nyújtják 

Az Istenhez kezeket. 

Országok és fejedelmek, 

Istennek énekeljetek, 

És dicsérjétek őtet. 



Énekeljetek Istennek, 

Ki lakója az Egeknek, 

Kiket teremtett régen, 

Holott nagy hatalmával ül, 

Honnan szava úgy megdördül, 

Hogy zöng és harsag minden. 

Dicsérjétek nagy hatalmát, 

Ki fölséges méltóságát 

Izráelen láttatja, 

Kinek nagy erejét ottfönn 

Az egeken és fölhőkön 

Senki nem tagadhatja. 



Óh, csudálatos az Isten 

Az ő dicső szentségében! 

Az Izráel népének 

Erőt ád nagy kegyelmessen, 

Azértan minden időben 

Mitőlünk dicsértessék. 

