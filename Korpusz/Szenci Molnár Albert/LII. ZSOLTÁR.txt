


Mit dicsekedel gonoszságban, 

Te hatalmaskodó? 

Mit fuvalkodol föl magadban, 

Nagyravágyakozó? 

Mert az Istennek jó volta 

Az jókat megtartja. 



Mint szinte az éles beretva, 

Ollyan az te nyelved, 

Mert az szíveket átaljárja 

Rágalmazó mérged, 

Inkább szeretsz hamisságot, 

Hogynem igazságot. 



Te, csalárd nyelv, szólsz csak nyavalyát, 

Azértan az Isten 

Téged kigyomlál és elszaggat, 

Házadból kiveszen 

És az élők seregiből 

Tégedet kitöröl. 



Midőn az hívek és az szentek, 

Látandják ez veszélt, 

Ő magokban megfélemlenek, 

Mindenek ez kevélt 

Megnevetik és csúfolják, 

És végre ezt mondják: 



Ím, ez az Istent megvetette, 

És benne nem bízott, 

Gazdagsággal magát elhitte, 

Ahoz ragaszkodott, 

És az ő álnokságához, 

Bízott hatalmához. 



De én, azki jó hittel bízom 

Az nagy Úr Istenben, 

Az ő házában plántáltatom, 

És zöldellem szépen: 

Mint az ékes zöld olajfa, 

Ki meg nem asz soha. 



Én téged örökké dicsérlek, 

Mert megtartál engem, 

És az te nevedben reménlek, 

Míg leszen életem, 

Mert te az te híveidnek 

Vagy jó segedelmek. 

