


Dicsérjétek az Urat, 

Mert ő jókedvet mutat, 

És az ő kegyessége 

Megmarad mindörökké. 



Áldjátok Istenteket, 

Isteneknek Istenét, 

Mert az ő kegyessége 

Megmarad mindörökké. 



Dicsérje őtet minden, 

Mert nagy csudákat tészen, 

És az ő kegyessége 

Megmarad mindörökké. 



Minden őt magasztalja, 

Mert ő Uraknak Ura, 

És az ő kegyessége 

Megmarad mindörökké. 



Ki az mennyet teremté 

És bölcsen ékesíté, 

Mert az ő kegyessége 

Megmarad mindörökké. 



Azki az széles földet 

Szerzette az víz fölett, 

És az ő kegyessége 

Megmarad mindörökké, 



Ki nagy szép lámpásokot 

Fönn az égen alkotott, 

És az ő kegyessége 

Megmarad mindörökké. 



Nappali vezérlésént 

Teremtötte az napfént, 

És az ő kegyessége 

Megmarad mindörökké. 



Holdot, csillagsereget 

Az étszakára szerzett, 

És az ő kegyessége 

Megmarad mindörökké. 



Ki elsőszülötteket 

Egyiptomban elvesztett, 

És az ő kegyessége 

Megmarad mindörökké. 



És az Izráelt végre 

Innét más helyre vitte, 

És az ő kegyessége 

Megmarad mindörökké. 



Az ő nagy erejével 

Azt téve jobb kezével, 

És az ő kegyessége 

Megmarad mindörökké. 



Az Vörös-tengert menten 

Kettéválasztá könnyen, 

És az ő kegyessége 

Megmarad mindörökké. 



Általvezeté hiven 

Izráelt az tengeren, 

És az ő kegyessége 

Megmarad mindörökké. 



Fáraót az tengerben 

Veszté népével egyben, 

És az ő kegyessége 

Megmarad mindörökké. 



Népét vezérlé híven 

Az szörnyű kietlenben, 

És az ő kegyessége 

Megmarad mindörökké. 



Az királyokat széllel 

Megrontá kezeivel, 

És az ő kegyessége 

Megmarad mindörökké. 



Erős fejedelmeket 

Ő megölt és elvesztett 

És az ő kegyessége 

Megmarad mindörökké. 



Az Amornak földébe 

Szihon királt elveszté, 

És az ő kegyessége 

Megmarad mindörökké. 



Az Og királt Básánban 

Megölé hatalmában, 

És az ő kegyessége 

Megmarad mindörökké. 



És földöket ezeknek 

Adá az ő népének, 

És az ő kegyessége 

Megmarad mindörökké. 



Hogy Izráel népének 

Ott lenne örökségek, 

És az ő kegyessége 

Megmarad mindörökké. 



Megemléközék rólunk 

Látván nyomorúságunk, 

És az ő kegyessége 

Megmarad mindörökké. 



Megmente jókedvéből 

Ellenségünk kezéből, 

És az ő kegyessége 

Megmarad mindörökké. 



Ez földön minden testet 

Táplál és bőven éltet, 

És az ő kegyessége 

Megmarad mindörökké. 



Áldjátok az Úr Istent 

Minden népek naponként, 

Mert az ő kegyessége 

Megmarad mindörökké. 

