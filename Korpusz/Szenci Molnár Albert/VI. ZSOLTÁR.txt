


Uram, te nagy haragodban, 

Ki miatt vagyok búban, 

Engemet ne feddj meg, 

És haragodnak tüze, 

Szűnjék meg sebessége, 

Kiben ne büntess meg. 



Nékem, Uram, légy irgalmas, 

Mert vagyok nagy fájdalmas, 

Ne hagyj, Uram, kérlek, 

Gyógyítsd meg sérelmimet, 

Elrettent tetemimet 

Újítsd meg, hogy éljek. 



Lelkem igen háborodik, 

Ínségiben bánkodik, 

Kesergek szívemben, 

Uram, meddig hádsz engem 

Ekképpen veszekednem 

Ez nagy gyötrelemben? 



Térj, Uram, kegyessen hozzám, 

Mert jaj elfogyatkozám, 

Te nagy irgalmadból 

Szánj meg nyavalyáimban, 

És ne hagyj kínaimban, 

Ments meg az haláltól. 



Mert ha mindnyájan meghalunk 

S ez világból kimúlunk, 

Nincs emlékezeted 

Senkinél az halálban. 

Fekvén az koporsóban, 

Ki dicsérne téged? 



Elfáradtam bánatimban, 

Egész éjjel sírtomban, 

Könnyhullatásimmal. 

Nedvesítem ágyamat, 

Áztatom nyoszolyámat 

Sűrő siralmimmal. 



Én sok bosszúságim miatt 

Az én orcám elhirvadt, 

Szemem homályosult, 

Ezt szerzik ellenségim, 

Vigadnak gyűlölőim, 

Kin szívem elbúsult. 



Azért tőlem elmenjetek, 

Kik gonoszságban éltek, 

Távozzatok innen! 

Mert az Úr kiáltásom 

Meghallgatá sírásom, 

És bévőn kedvében. 



Könyörgésem meghallgatja 

Az Úr, és elfogadja 

Én imádságomat, 

És azmit tőle kérek, 

Minden jókat megnyerek, 

Úgy kívánja jómat. 



Azért minden ellenségim 

És én háborgatóim, 

Pironkodjatok el! 

Már mind hátra térjetek 

És megszégyenüljetek, 

Nagy hirtelenséggel. 

