


Áldjad, lelkem, Uradat Istenedet, 

Minden énbennem dicsérje szent nevét, 

És az ő mondhatatlan jóvoltát. 

No dicsérd, lelkem és az Urat áldjad, 

Feledékenségben el ne hallgassad 

Ő jótéteményinek sok voltát. 



Adj hálát ennek, azki bűneidet 

Megbocsátja, gyógyítja sérelmidet, 

Kiment minden nyavalyádból híven, 

És életedet veszéltűl megmenti, 

Az halál veszedelmitől megőrzi, 

Irgalmával megkoronáz szépen. 



Ki életedet kegyessen táplálja: 

Azmi szádnak kell, bévséggel megadja, 

Mint az sast, megifjét és megújét. 

És azkik méltatlanságot szenvednek, 

Azok tőle kegyessen megmentetnek, 

Hozzájok nyújtja az ő jókedvét. 



Ő utait megmutatá Mózesnek, 

Azonképpen az Izráel népének 

Megjelenté nagy csuda dolgait, 

Mert ő irgalmas, kegyes és kegyelmes, 

Nagy tűrhető, jó, hív és engedelmes, 

Haraggal nem terheli szolgáit. 



És hogyha bűnünkkel ő megbántatik, 

Néha kegyelme tőlünk megvonyatik, 

De nem haragszik reánk örökké, 

És nem olly hirtelen pöröl mivelünk, 

Nem büntet az mi bűnünk szerint bennünk, 

Olly hajlandó ő az kegyelemre. 



Úgy fölépíti azokhoz irgalmát, 

Kik őtet szeretik, félik hatalmát, 

Melly magas az szép ég ez föld felett, 

Minden bűnünket mitőlünk oly messze 

Ő elfordítja szinte, mint melly messze 

Az napkelettűl az napenyészet. 



Mint az atya fiaihoz kegyelmes, 

Ő is azokhoz igen engedelmes, 

Kik őt igazán félik, tisztelik. 

Mert jól tudja, melly gyarló az mivoltunk 

És hogy mi olly romlott emberek vagyunk, 

Mint az por, melly az széltűl hintetik. 



Ember életi az fűhöz hasonló, 

Fölnő, és zöldül, de hamar elmúló, 

Mint az gyenge virág az sík mezőn, 

Mellyet mihelt megfúval az meleg szél, 

Elhull és hervad, ékessége elkél, 

Ember nem tudja, hol volt s' hova lőn. 



De az Úr kegyelme örökké megáll 

Azokon, kik őt félik igazsággal, 

És firól fira terjed irgalma, 

Azokon, kik megtartják ő kötését, 

Azkik gyakran megemléjtik törvényét, 

És azok szerint járnak mindenha. 



Az Úr az mennyben helheztette székit, 

Kiben gyakorlja igaz ítéletit, 

Országlása kihat minden rendre, 

Isten angyali, áldjátok az Urat, 

Ti, erős lelkek, kik ő akaratját 

Tészitek, és jártok ő kedvére. 



Dicsérjétek őt, minden ő seregi, 

Kik az mennyekben szolgáltok őnéki, 

És kik őrzitek szent akaratját, 

Áldjátok az Urat, minden állatok, 

Ő nagy birodalmát magasztaljátok. 

Áldjad, lelkem, örökké az Urat. 

