


Örvendj, egész föld, az Istennek, 

És énekelj szép zengéssel. 

Nagy dicsőséget szent nevének, 

Mindenek dicsérjék széllel, 

Mondjátok ezt az Úr Istennek, 

Csudálatosok dolgaid, 

Erősséged nagy, hozzád esnek 

Hízelkedvén ellenségid. 



Az te isteni felségedet 

Ez földön mindenek áldják, 

És dicsőséges szent nevedet 

Énekléssel magasztalják. 

Jertek, és ezt jól meglássátok, 

Minden jól ide figyelmezz, 

Istennek melly csudálatosok 

Dolgai az emberekhez. 



Az tengert és az folyóvizet 

Megszárasztja, hogy az népnek 

Lábok szárazon általmehet, 

Kin szíveink örvendeznek. 

Országa megmarad örökké, 

Szeme lát minden népeket, 

Azkik föltámadnak ellene, 

Előmenetek nem lehet. 



Áldjátok az mi Istenünket 

Ez földön minden emberek, 

Dicsérjétek az ő szent nevét 

Nagy zengéssel minden népek. 

Mert életünket ő megadá, 

Az ő nagy kegyességéből, 

Lábainkat meggyámolítá 

Oltalmazván eleséstől. 



De minket igen megpróbálál, 

És megkésérgetél, Isten, 

Megolvasztál és megtisztítál, 

Mint az ezüstöt az tűzben, 

Te minket, szegény szolgáidat, 

Adál ellenség tőriben, 

Kik hevederrel ágyékinkat 

Megkötözék nagy erőssen. 



Mi fejünkre népet ültetél, 

Mint az tevék, terheltetténk, 

Nagy árvizeket ránk eresztél, 

Sebes tűzön általménénk. 

De te kivezérlél bennünket, 

Megenyhítél, megnyugotál, 

Templomodban azért tégedet 

Dicsérlek szép áldozattal. 



Azmelly fogadást néked töttem 

Én siralmas ajakimmal, 

Ínségemben mire feleltem 

Esedezvén én szájammal: 

Sok hizlalt, szép kövér barmokat 

Áldozatra adok néked, 

Kosokat, ökröket, bakokat 

Megégetek teelőtted. 



Jertek, halljátok, hadd beszéljem 

Tinektek, istenfélőknek, 

Azmiket Isten tött énvelem, 

Melly kegyessen tött lelkemnek. 

Hogy szájammal hozzá kiálték, 

Ottan meghallgata engem, 

Azért beszédével nyelvemnek 

Mindenkor őtet dicsérem. 



Hogyha hamisságot szívemben 

Valaha gondoltam volna, 

Soha engem könyörgésemben 

Ő meg nem hallgatott volna, 

De bizonyára az jó Isten 

Kérésemben meghallgata, 

És panaszimat jól megértvén 

Könyörgésemnek helt ada. 



Legyen áldott az nagy Úr Isten 

Az ő nagy kegyességiért, 

Ki meghallgatott kérésemben, 

És kegyelmessen hozzám tért. 

