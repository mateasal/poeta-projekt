


Nosza, istenfélő szent hívek, 

Örvendezzetek az Úrnak, 

Mert illik, hogy őtet dicsérjék, 

Kik örülnek igazságnak. 

Áldjátok azértan 

Hangos citerában, 

Az Úr áldassék 

Lantban, hegedőben, 

Cimbalmi zengésben 

Magasztaltassék. 



Énekeljetek néki vígan 

Gyönyörű szép új éneket, 

Szép hangicsáló szerszámokban, 

Mondjatok ékes verseket, 

Mert igaz mondása 

Állhatatos dolga, 

Azmit az Úr szól, 

Megáll igazságban, 

Minden dolgaiban 

Cselekeszik jól. 



Szereti ő az igazságot, 

Az ítélet nála kedves, 

Dolgában tart irgalmasságot, 

Kivel mind ez világ teljes. 

Az Úrnak igéje 

Egeket teremte, 

Mellyeket ottfenn 

Szájának lelkével, 

Nagy szép seregekvel 

Szerze ékessen. 



Az Úr Isten, mint egy tömlőbe 

Szorítja az tenger vizét, 

Elröjti, mint egy kincses helybe 

Ő mondhatatlan mélységét. 

Minden földi népek 

Az Urat féljétek, 

Mind ez világon 

Valakik hol laktok, 

Őtőle tartsatok 

Szorgalmatosson. 



Mert mihelt ő csak egy igét szól, 

Azonnal meglészen minden, 

És valamit ő megparancsol, 

Nagy hamarsággal megleszen. 

Pogányok tanácsát 

És minden szándékát 

Az Úr megtöri, 

És azmit az népek 

Magokban végeznek, 

Semmivé teszi. 



De az Úr Istennek tanácsa 

Megmaradand mindörökké, 

És megáll minden gondolatja, 

Kiterjed minden időkre. 

Bódog az az nemzet, 

Ki illy Urat szeret 

Mint ő Istenét, 

Bódog az nemzetség, 

Kit kedvell ez fölség 

Mint örökségét. 



Az Úr Isten magas mennyekből 

Alátekint szemeivel 

Ez világra néz onnan fellyől, 

Minden nemzetekre széllel. 

Szép palotájából 

Szeme aláfordól 

Ez széles földre, 

Nagy dicsőségessen 

Vigyáz nagy fényessen 

Az emberekre. 



Mert önnönmaga erejével 

Formálta az ő szíveket 

És minden ő dolgokra nézel, 

Látja cselekedeteket. 

Az országló királ' 

Nagy sűrő táborral 

Meg nem tartatik, 

És az erős vitéz 

Az ő erejéhez 

Itt nem bízhatik. 



Azki ő gyors lovában bízik 

Megcsalatkozik dolgában, 

Azki karjával dicsekedik, 

Meg nem tartatik az hadban. 

De az nagy Úr Isten 

Népére szüntelen 

Néz szemeivel 

Azkik benne bíznak 

És hozzá folyamnak, 

Nem felejti el. 



Gondot tart rájok, s' az haláltól 

Megtartja őket éltekben, 

Szükségtűl és éhhel halástól 

Őrzi az drága időben. 

Lelkünk azért várja, 

Szüntelen óhajtja 

Az Úr ótalmát 

Ki paizsul végre 

Eljő segétségre, 

Ad diadalmat. 



Azért őbenne az mi szívünk 

Igen örvendez szüntelen, 

Mert ő minékünk reménségünk, 

És bízunk ő szent nevében. 

Nagy kegyelmességed 

Mirajtunk bővéjtsed, 

Légy mi gyámolunk, 

Ne hagyj szükségünkben 

Segéts meg éltünkben, 

Mert téged várunk. 

