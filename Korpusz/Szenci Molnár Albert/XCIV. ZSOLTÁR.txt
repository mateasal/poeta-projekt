


Óh, erős bosszúálló Isten, 

Ki bűnünkért büntetsz erőssen! 

Jelentsd meg már hatalmadat 

Mind ez világnak bírája, 

Támadj föl, add meg valóba 

Az kevélyeknek jutalmát. 



Miglen marad ez büntetlen, 

Mig fuvalkodnak fel kevélyen 

Az gonosz istentelenek? 

Mig élnek illy vigassággal, 

És az ő gonoszságokkal 

Vajjon meddig dicsekednek! 



Uram, az te népedet rontják, 

Örökségedet sanyargatják 

Minden irgalmasság nélkül 

Özvegyet, árvát megölnek, 

Szegény jövevént elvesztnek, 

Még ezt mondják szemtelenül: 



Az Isten ez dolgot nem látja, 

Az Jákob Istene nem tudja, 

Azmiket mi szerzünk mostan. 

Én csudálok tirajtatok, 

Hogy illy oktalanok vattok, 

Hányjátok meg magatokban: 



Azki az fület teremtette, 

És az látó szemet szerzette, 

Hogy nem látna, sem hallana? 

Az pogányok büntetője 

Egyebet hogy ne büntetne, 

Ki mást tanít, hogy ne tudna? 



Az Isten minden szívnek titkát 

Jól tudja minden gondolatját, 

Hogy semmirekellők, látja. 

Bódog, azkit te igazgatsz, 

És törvényedre tanítasz, 

És kinek vagy oktatója. 



Hogyha gonoszul leszen dolga, 

És érkezik háborúsága, 

Mindent elszenved csendesszen, 

Míglen az istentelennek 

Vermet, koporsót készétnek, 

Hol örömében vég leszen. 



Mert nem hagyja Isten ő népét, 

El nem felejti örökségét, 

Sőt vagyon rájok nagy gondja, 

És midőn ideje eljő, 

Mindent igazán itél ő, 

És az híveket megtartja. 



Ki ment az gonosztúl meg engem, 

És ki támad föl énmellettem, 

Ez gonosztévő nép ellen? 

Ha Isten nem őrzött volna, 

Már régen megholtam volna, 

És most fekünném az sírben. 



Midőn mondom: Ím el kell esnem, 

Legottan megsegétesz engem, 

Te nagy irgalmasságodból, 

Mikor nagy bánatban volnék, 

És szívemben kesergenék, 

Megvigasztalál azontól. 



Itéletedhez hogy férhetne 

Az istentelenek törvénye, 

Kik jót hamisra fordítnak? 

Nagy sereggel öszvegyűlnek, 

Hogy az igazat megöljék 

És ártatlan vért ontsanak. 



De én csak az Istenben bízom, 

Ő énnékem erős kővárom, 

És ezöket megbünteti, 

Az ő számtalan bűnekért, 

És gonosz téteményekért 

Az Isten őket elveszti. 

