


Hálát adok, Uram, néked, 

Teljes szívből áldlak téged, 

Az híveknek ő seregiben 

Megvallom dicsőségedet, 

Hirdetem dicséretedet 

Életemnek minden rendiben. 



Nagyok az Úrnak csudái, 

És azki azt megtekénti, 

Örvendez annak az ő szíve, 

Az ő dicső méltósága 

És az ő szent igazsága 

Megmarad örökkön örökké. 



Csuda dolgait az Isten 

Szerzette emlékezetben, 

Kegyes és irgalmas kedvéből, 

Ételt ád azoknak bőven, 

Azkik őtet félik híven, 

Megemlékezik kötéséről. 



Népével nagy csudákat tett, 

Hogy az pogányok örökét 

Kezekben adá őnékiek: 

Merő hívség és tisztaság 

És állhatatos igazság 

Minden dolga az ő kezének. 



Minden ő parancsolatja 

Igaz minden ő hagyása, 

Kiben semmi változás nincsen, 

Az ő népét ő megmenté, 

És ővélek kötést szerze, 

Ki megmarad minden időben. 



Szent és dicső az ő neve, 

És az Úrnak ő félelme 

Az jó bölcseségnek kezdeti, 

Ki megtartja ő törvényét, 

És megőrzi szent igéjét, 

Annak megmarad dicséreti. 

