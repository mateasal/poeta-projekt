


Szívemet hozzád emelem, 

És benned bízom, Uram 

És meg nem szégyenültetem, 

Nem nevet senki rajtam. 

Mert szégyent nem vallanak, 

Azkik hozzád esedeznek, 

Azok pironkodjanak, 

Azkik hitetlenül élnek. 



Utaid, Uram, mutasd meg, 

Hogy el ne téveledjem. 

Te ösvényidre taníts meg, 

Kiken intézd menésem. 

És vezérelj engemet 

Az te szent igaz igédben, 

Ótalmazd életemet, 

Mert benned bízom, Úr Isten. 



Emlékezzél jóvoltodból 

Nagy kegyelmességedre, 

Emlékezzél irgalmadról, 

Melly megmarad örökké. 

Ifjúságomnak vétkét 

Kérlek, hogy meg ne említsed, 

Sőt nagy kegyességedet, 

Én Istenem, megtekintsed. 



Jó és igaz az Úr Isten 

Mind örökken örökké, 

Az bűnösöket térítvén 

Ő igaz ösvényire. 

És az nyomorultakat 

Életekben igazgatja, 

Nagy kegyessen azokat 

Az ő utában megtartja. 



Az Istennek minden uta 

Kegyesség és nagy hívség 

Azoknak, kik mondására 

Gondot tartnak mindvégig. 

Énnékem kegyelmezz meg, 

Uram, az te szent nevedért, 

És bűnömet bocsásd meg, 

Ne ostorozz nagy voltáért. 



Azki az Úr Istent féli, 

És tiszteli szívében, 

Azt ő nagy hiven vezérli 

Ő igaz ösvényében. 

Nagy békeségben annak 

Minden jó bőven adatik, 

És ő maradékinak 

Gazdag örökség hagyatik. 



Az igaz istenfélőknek 

Megjelenti titkait 

És az őbenne hivőknek 

Megmutatja kötésit. 

Istenhöz szemeimet 

Fölemelem szünetlenől, 

Ő megőriz engemet, 

Lábam kivonssza az tőrből. 



Azért térj hozzám, Istenem, 

Tekénts reám kegyessen, 

És kegyelmezz meg énnékem, 

Mert élek szegénségben. 

Nyavalyája szívemnek 

Napról napra mind öregböl, 

Uram, add végét ennek, 

Vígy ki engem ez ínségből. 



Nyomorúságimot lásd meg, 

Tekéntsd meg szükségemet 

És bűneimet bocsásd meg, 

Kik szerzik ez sérelmet. 

Tekéntsd ellenségimet, 

Kik énnálamnál erősbek, 

És gyűlölnek engemet, 

Kergetnek és kesergetnek. 



Tartsd meg én lelkemet, Uram, 

Hogy én ellenségimtől 

Szörnyen meg ne csúfoltassam, 

Benned bízom egyedől. 

Én ártatlan éltemet 

Őrizd meg, mert bízom hozzád, 

És te Izráeledet 

Minden énségből kihozzad. 

