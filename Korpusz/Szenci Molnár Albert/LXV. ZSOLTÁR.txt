


Az Sionnak hegyén, Úr Isten, 

Tiéd az dicséret, 

Fogadást tésznek néked itten, 

Tisztelvén tégedet. 

Mert kéréseket az híveknek 

Meghallod kegyessen, 

Azért tehozzád az emberek 

Jőnek mindenünnen. 



Rajtam az bűn elhatalmazék, 

Terhelvén engemet, 

De nagy volta kegyességednek 

Eltörli vétkünket. 

Bódog az, kit te elválasztál, 

Fogadván házadban, 

Hogy előtted nagy buzgósággal 

Járjon tornácodban. 



Javaival az te házadnak 

Megelégítetünk, 

Szép dolgain te templomodnak 

Gyönyörködik szívünk. 

Az te csuda igazságodból 

Megfelelsz minékünk, 

Hallgass meg, Isten, velünk tégy jól, 

Óh, mi segedelmünk. 



Mindenek csak tebenned bíznak 

Ez föld kerekségén, 

Azkik széjjel messze lakoznak 

Az tengernek szélén. 

Te mondhatatlan hatalmoddal 

Az magas hegyeket, 

Környülfogod, mint egy abronccsal, 

Erősítvén őket. 



Az tengeri habok zúgását 

Te megcsendeszíted, 

Az pogán nép zúgolódását 

Ottan elenyészted. 

Nagy félelmekben elbággyadnak 

Mindenek ez földen 

Nagy voltán az te csudáidnak, 

Kiknek száma nincsen. 



Te megvigasztalsz mindeneket 

Reggel az napfénnyel, 

Biztatsz minden élő rendeket 

Csillagokkal éjjel. 

Áldásiddal meglátogatod 

Az elszáradt földet, 

Hasznos essőkkel meglágyitod 

Gazdagítván őtet. 



Az te kutaidból az vizek 

Soha el nem fogynak, 

Hogy az szép földi vetemények 

Szaporodhassanak. 

Az barázdákat megitatod 

Az szántóföldeken, 

Az vetést szép essővel áldod, 

Hogy bőven teremjen. 



Megkoronázod az esztendőt 

Nagy sok javaiddal, 

Lábaid nyoma kövérségöt 

Csöpöget nagy zsírral. 

Lakóhelyei az pusztáknak 

Folynak kövérséggel, 

Hegyek és halmok vigadoznak 

Nagy bőv termésekkel. 



Az szép sík mezők ékesednek 

Sok baromcsordákkal, 

Villagnak az szép szántóföldek 

Sűrő gabonákkal. 

Az hegyoldalak, mezőföldek 

Szép búzanevéssel 

Örvendeznek és énekelnek 

Nagy gyönyörűséggel. 

