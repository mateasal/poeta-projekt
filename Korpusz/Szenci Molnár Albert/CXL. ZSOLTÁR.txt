


Szabadíts meg engem, Úr Isten, 

Az gonosz csalárd embertől, 

Őrizz erőszaktévők ellen, 

Ments meg az vakmerő néptől. 



Kik csak hamisságot gondolnak 

Mindenkor az ő szívökben, 

És hogy hadakat indítsanak, 

Azon vadnak mindenképpen. 



Élesben fenik ő nyelveket 

Az kígyónak fulánkjánál, 

Mint áspiskígyó egyebeket 

Megsértnek mérges ajkokval. 



Ments meg az gonoszok kezéből, 

Azkik erőszakot tésznek, 

És igyekeznek szüntelenől, 

Hogy engemet megejtsenek. 



Az kevélyek tőrt vetnek nékem, 

És mindenütt hálót hánnak, 

Kötéllel megvonsszák ösvényem, 

Hogy engem megszorítsanak. 



Én pedig mondék: Óh, Úr Isten, 

Te vagy én erős Istenem! 

Beszédem vegyed füleidben, 

Hallgasd meg esedezésem. 



Uram, te vagy én segédségem 

Mindennémű ínségemben, 

Azért védelmezd meg én fejem 

Az hadakozó időben. 



Ne engedd az hitetleneknek, 

Hogy elővigyék dolgokat, 

Hogy inkább ne kevélkedjenek 

Rontsd meg gonosz szándékokat. 



Énreám törőknek fejeket 

Vonjad méltó büntetésre, 

Ő hamis igyekezeteket 

Fordítsd az önnön fejekre. 



Szálljon reájok lángozó szén, 

Tűzzel megemésztessenek, 

Rekkenjenek az földbe szörnyen, 

Többé föl se kelhessenek. 



Az hamis ember ő nyelvével 

Ne legyen nyomos ez földen, 

Az önnön vakmerőségével 

Akadjon szörnyű veszélben. 



Tudom, hogy Isten az szegénnek 

Ügyét fölfogja kegyessen, 

Megkegyelmez az erőtlennek, 

Igazságát kijelentvén. 



Az igazak nagy dicsőséggel 

Dicsérik te szent nevedöt. 

És örökké jó reménséggel 

Megmaradnak színed előtt. 

