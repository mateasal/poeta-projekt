


Dicsérjétek az Urat, 

Mert nagy ő jóvolta, 

És örökké megmarad 

Az ő nagy irgalma. 

Azkik megváltattak 

Őáltala kegyessen 

Kíntól megtartattak, 

Őtet dicsérjék híven. 



Kiket ő támadatról 

És napenyészetről, 

Dél felől és északról 

Bégyűjte sok földről. 

Kik az szörnyű pusztán 

Idestova búdostak, 

Semmi várost ottan 

Lakásra nem találtak. 



Holott nékik nem vala 

Ételek, italok, 

Kin lelkek elbággyada, 

Nagy bú szálla rájok, 

Ez ő ínségekben 

Istenhez kiáltának, 

Kitől nagy kegyessen 

Megszabadítatának. 



És igaz úton őket 

Nagy szépen hordozá, 

Holott lelnének helyet, 

Városra juttatá, 

Ezek hát víg szívvel 

Az Úr Istent dicsérjék, 

Minden népnek széllel 

Nagy csudáit beszéljék. 



Hogy az szomjú lelkeket 

Megitatá vízzel, 

És mind az éhezőket 

Bétölté étellel. 

Kik az nagy setétben 

Fogságban hevertenek, 

Halálos ínségben 

Nagy vasakot viseltek. 



Mert az Isten igéjét 

Ők meg nem gondolák, 

És az ő jó tanácsit 

Megveték, csúfolák: 

Kiért ők keményön 

Megostoroztatának, 

Segedelmek nem lőn, 

Midőn így kínlódnának. 



De hogy ő szükségekben 

Kiálták az Urat, 

Megmenté őket menten, 

Viselvén gondjokat. 

Ő nagy hatalmából 

Fölbontá kötelöket, 

Halál árnyékából 

El-kibocsátá őket. 



Áldják ezek az Istent, 

Dicsérjék kegyelmit, 

Minden nép közt naponként 

Hirdessék csudáit. 

Ő töri föl menten 

Az erős érckapukat, 

Eltöri nagy könnyen 

Az ő nagy vaszárjokat. 



Az bolondok kínlódnak 

Az ő bűnök miát, 

Az Isten haragjának 

Érzik bennök sullyát, 

Sem étel, sem ital 

Nem kell semmire nékik 

Mert az szörnyű halál 

Szemek előtt forgódik. 



Mihelt ők kiáltának 

Az kegyes Istenhez, 

Tőle megtartatának, 

Nékik lőn kegyelmes. 

Mihelt ő egy szót szól, 

Megjobból az erőtlen, 

Az beteg meggyógyól, 

Mert megmenti az Isten. 



Áldják ezek az Istent, 

Dicsérjék kegyelmit, 

Minden nép közt óránként 

Hirdessék csudáit. 

Istennek szívekből 

Áldozzanak hívséggel, 

Csudatételiről 

Énekeljenek széjjel. 



Kik az hajókon járnak 

Az széles tengeren, 

Nagy veszélben forganak 

Kereskedést űzvén, 

Azok értik dolgát, 

És nagy hatalmát látják 

Számtalan csudáját 

Az mélységről gondolják. 



Hogyha ő az szélnek szól, 

Megindól legottan, 

Nagy hirtelen fölzúdól 

S' habokat széllelhány, 

Mellyek fölütköznek, 

És az eget verdesik, 

Ismétlen ledőlnek, 

Rettegnek, azkik nézik. 



Széjjel úgy tántorganak, 

Mint egy részeg ember, 

Semmihez nem kaphatnak, 

Mert széles az tenger. 

De ha ez veszélben 

Az Istenhez kiáltnak, 

Megmenti kegyessen, 

Hogy el ne buruljanak. 



Jó időt támaszt ismét, 

Az tengert enyhéti, 

Az fölemelt hab vizét 

Szépen lefekteti. 

Ott igen örvendnek 

Az tenger csendességén, 

Ha az partra érnek, 

Azkit kívántak szintén. 



Áldják ezek az Istent, 

Dicsérjék kegyelmit, 

Minden nép közt naponként 

Hirdessék csudáit, 

És dicsérjék őtet 

Az gyülekezetekben, 

Magasztalják nevét 

Az vének seregében. 



Ő az folyóvizeket 

Szintén kiszárasztja, 

Az csurgó kútfejeket 

Szárazra fordítja. 

Az gyümölcsös földet 

Meddő parlaggá tészi, 

Mert itt sok bűnöket 

Töttek, és azt bünteti. 



Essőkkel nedveséti 

Az száraz földeket, 

Folyással ékeséti 

Az sovány helyeket. 

És ez illy földeket 

Adja éhező népnek: 

Hogy itt lakóhelyet 

És várost építsenek, 



Kik ez földet bévetik 

És szőlőt ültetnek, 

És szép fű nevekedik 

Hasznokra az népnek. 

És őket megáldja, 

Hogy szaporodhassanak, 

És fogyatkozása 

Ne legyen az csordáknak. 



De elfogynak ismétlen 

És sanyargattatnak, 

Elnyomatnak szertelen 

És szorongattatnak. 

Az fejedelmeket 

Megvetöttekké tészi, 

Az pusztában őket 

Út nélkül széllelviszi. 



Kegyesen fölemeli 

Ő az nyomorultat, 

Cselédit kiterjeszti, 

Mint az sereg nyájat. 

Az jók, kik ezt látják, 

Örvendez az ő szívek 

De szájokat dugják, 

Azkik hamissan élnek. 



Azkinek esze vagyon, 

Megnézze ezeket, 

És meglátja jó módon 

Az Isten kegyelmét. 

