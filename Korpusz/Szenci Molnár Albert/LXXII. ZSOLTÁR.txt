


Uram, az te ítéletidet 

Adjad az királynak, 

Igazságodnak add értelmét 

Az király fiának, 

Hogy ő az te nagy seregedet 

Igazán ítélje, 

És az te sok szegény népedet 

Törvénnyel vezérlje. 



Az nép meglátja az hegyeken 

Az békeség zsírját, 

Az halmokon meglátja minden 

Az igazság hasznát. 

Erőszaktúl megótalmazza 

Az szegény községet, 

És nagy hatalmával megrontja 

Az kegyetleneket. 



Dicsér és retteg téged minden, 

Tenéked engedvén, 

Mig az nap és hold tart az égen, 

Szép fényességében. 

Alábocsát szép kedves essőt 

Az kaszált mezőre, 

Csöpögtet nagy szép nedvességöt 

Az elszáradt földre. 



Az igazaknak jól lesz dolgok, 

Mert megvirágoznak, 

Szép békeségben lész lakások 

Jártáig az holdnak. 

Uralkodik az tenger szélén, 

Mind az más tengerig, 

Az Eufrátesz vize környékén 

Az föld határáig. 



Előtte térdet-fejet hajtnak 

Az idegen népek, 

Az földet előtte csókolják 

Minden ellenségek. 

Az tengermelléki királyok 

És szigetbéliek 

És az arábiai dúsok 

Ajándékkal jőnek. 



Nagy alázatoson imádják 

Őt minden királyok, 

Minden népek őtet szolgálják, 

És ő leszen urok. 

Mert ő az szegént megsegéti, 

Azki őtet hívja, 

És az nyomorultat megmenti, 

Kinek nincs gyámola. 



Az szűkölködőköt megszánja 

Nagy kegyességében 

És az szegént hozzá fogadja 

Megőrizvén híven. 

Erőszaktúl megtartja őket 

És az csalárdságtúl, 

Nagyra böcsülli ő véreket, 

Megmenti gonosztúl. 



Éltében ajándékoztatik 

Sébai arannyal, 

Dicsőségessen köszöntetik 

Nagy szép áldásokkal. 

Teremnek szép sűrő gabonák 

Az hegyoldalakon, 

Az szép vetések ingadoznak, 

Mint fák az Libanon. 



Az városbéliek nagy szépen 

Nőnek, virágoznak, 

Mint az szép zöld pázsitmezőben 

Az füvek villagnak. 

Ez királnak nagy dicsősége 

Mindörökké megáll, 

Kiterjed fölségének neve, 

Míg az napfény szolgáll. 



Ez földön minden nemzetségek 

Őtet áldják vígan 

És szívek szerint dicsekednek 

Ez kegyes királyban. 

Az pogányok is így dicsérik: 

Dicsősség Istennek, 

Azki nagy csudát cselekeszik, 

Ura Izráelnek. 



Az ő neve nagy dicsőséggel 

Mindenütt áldatik, 

Szentségének dicséretivel 

Mind ez föld eltelik. 

