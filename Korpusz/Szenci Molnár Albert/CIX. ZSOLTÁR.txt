


Óh, Úr Isten, én dicsőségem, 

Ne hallgass, ne felejts el engem! 

Mert rágalmaz az istentelen, 

Száját reám tátotta szörnyen, 

Hazugságot szól ellenem, 

Nyelvével sérteget engem. 



Ok nélkül rólam gonoszt szólnak, 

És nagy ellenségeknek tartnak, 

Azért, hogy én őket szerettem, 

Kegyetlenül gyűlölnek engem, 

Én csak Istennek szüntelen 

Imádkoztam ez ínségben. 



Jókért nékem gonoszt fizetnek, 

Jó szeretetemért gyűlölnek. 

Támassz az én ellenségemre 

Istentelen büntetésire, 

Az Sátán álljon mellette 

Jobb keze felől nékie. 



Őnéki minden ítéletben 

Nehéz kárhoztatása légyen, 

És mindennémű könyörgése 

Bűnre forduljon őellene, 

Hosszú élete ne légyen, 

Más álljon az ő tisztiben. 



Fiai legyenek árvákká, 

Felesége özvegy asszonnyá, 

Gyermekei ez földön szüntelen 

Elbúdossanak helyből helyben, 

Házakból kipusztuljanak, 

És ők széjjel kolduljanak. 



Az uzsorás ennek marháját, 

Ellenség vegye el jószágát, 

Ne légyen segedelme néki, 

Ínségében ne szánja senki, 

Az ő árváin ez földön 

Semmi nép ne könyörüljön. 



Ez földről minden maradéki 

Eltöröltessenek őnéki, 

Nemzete elfogyjon más részben, 

És el ne felejtse az Isten 

Bűnöket ő elejeknek, 

Mellyet ők cselekedtenek. 



Istentől ne légyen elfedve 

Az ő anyjának undok vétke, 

Sőt minden bűnök őnékiek 

Isten eleiben érjenek, 

Ez földön ő híre-neve 

Eltöröltessék örökké. 



Azért, hogy soha semmiképpen 

Ő nem könyörült az szegényen. 

Az nyomorult embert nem szánta, 

Sőt az nyavalyást sanyargatta, 

És azt halálra kergette, 

Azkinek nagy volt sérelme. 



Az átkot mindenkor kívánta, 

Azért méltán megesik rajta, 

Az áldás nem kellett őnéki, 

Azért méltán azt el nem veszi, 

Ő magát, mint egy ruhában, 

Öltöztette az átokban. 



Az átok, mint a víz, őbelé 

Úgy follyon, kivel teljék béle, 

Minden csontját az ő nagy átka 

Mint az ható olaj, megjárja, 

Átokban mint öltözetben 

Öveddzék minden időben. 



Illy jutalmat ád Isten nékik, 

Kik az én lelkemet kergetik, 

És reám szörnyen agyarkodnak, 

Életemről sok gonoszt szólnak, 

Te pédig, kegyelmes Isten, 

Légy jelen nagy ínségemben. 



Irgalmaddal biztatom lelkem, 

Szent nevedért őrizz meg engem, 

Mert szegény szűkölködő vagyok, 

Én szívemnek fájdalmi nagyok, 

Ím el kell múlnom hirtelen, 

Mint az árnyék az setétben. 



Egy helyről másikra kell mennem, 

Mint az sáskát, kergetnek engem, 

Az én térdeim ellankadtak, 

Böjtölés miatt tántorognak, 

Minden testem úgy elszáradt, 

Semmi kövére nem maradt. 



Ez én nagy keserűségemben 

Csúfolnak és gyaláznak szörnyen, 

Fejeket rázzák, midőn látnak, 

És engem gúnyolnak, boszontnak, 

Azért, Úr Isten, segéts meg, 

Nagy kegyességedért tarts meg. 



Midőn énellenem fölkelnek, 

Tőled megszégyenítessenek, 

Hogy én örvendezzek szívemben, 

Ezek essenek nagy szégyenben, 

És érdemlett gyalázatban 

Öltözzenek, mint palástban. 



Az Úr Istent én az én számmal 

Dicsérem szép énekmondással, 

Magasztalom őtet szüntelen, 

Mert ő könyörűl az szegényen, 

És azok ellen megtartja, 

Azkik ítélik halálra. 

