


Mint az szép híves patakra 

Az szarvas kivánkozik, 

Lelkem úgy ohajt Uramra, 

És hozzá fohászkodik. 

Tehozzád, én Istenem, 

Szomjúhozik én lelkem, 

Vajjon színed eleiben 

Mikor jutok, élő Isten? 



Könnyhullatásim énnékem 

Kenyerem éjjel-nappal, 

Midőn azt kérdik éntőlem: 

Hol Istened, kit vártál? 

Ezen lelkem kiontom, 

És házadat ohajtom, 

Hol az hívek seregiben 

Örvendek szép éneklésben. 



Én lelkem, mire csüggedsz el, 

Mit keseregsz ennyire? 

Bízzál Istenben, s' nem hágy el, 

Kiben örvendek végre, 

Midőn hozzám orcáját 

Nyújtja szabadítását. 

Óh, én kegyelmes Istenem 

Melly igen kesereg lelkem! 



Mert terólad emlékezem 

Ez Jordánnak földéről, 

Szent helyedre igyekezem, 

Ez Hermon kis hegy mellől. 

Mélység kiált mélséget, 

Midőn én fejem felett 

Az sok sebes víz megindól, 

Mint egy erős hab, megzúdól. 

Sebessége árvizednek 

És az nagy zúgó habok 

Énrajtam öszveütköznek, 

Mégis hozzád óhajtok, 

Mert úgy megtartasz nappal, 

Hogy éjjel vigassággal 

Dicséreteket éneklek 

Néked, erős őrizőmnek. 



Mondván: Isten én kőszálam, 

Mire felejtesz így el? 

Ellenségim vadnak rajtam, 

Gyászban járok veszéllel, 

Mert az ő hamis nyelvek 

Csontaimban megsértnek, 

Mert így bosszontnak ellened: 

Lássuk, hol vagyon Istened. 



Én lelkem, mire csüggedsz el, 

Mit kesergesz ennyire? 

Bízzál Istenben: Nem hagy el, 

Kiben örvendek végre, 

Ki nékem szemlátomást 

Nyújt kedves szabadulást, 

Nyilván megmutatja nékem, 

Hogy csak ő az én Istenem. 

