


Így dalol az ősz. 



Hegyormon állok, 

Komoran nézek le a tájra, 

Hol most játszik az élet álma, 

Mert én vagyok az ősz. 



Az Isten így akarta: 

Legyen árnyéka minden fénynek, 

Legyen sírása minden nevetésnek 

És hamis hang is 

Keveredjék a tiszta dalba! 

Az Isten így akarta. 



Látod: én vagyok minden árnyék! 

Hallod: én vagyok minden zokogás, 

Minden panasz! 

Hallod: így dalol a tavasz! 

És hallod: így dalolok én! 

Nincsen öröm, mit el nem rontok 

A föld kerekén: 



Mindenben ott az én várásom, 

Az ősz várása 

Mert a Halál mindent legyőz, 

Ami csak él: 



Hegyormon állok. 

Komoran nézek le a tájra, 

Hol most játszik az élet álma 

Mert én vagyok az Ősz! 



És a nyomomban itt les már a Tél... 

