


Ujjong a lelkem s telve van örömmel: 

Ma érkezik a régvárt vendég! 



Bár liliom-palástot 

Vehetnék vállaimra 

S elébe úgy mehetnék 

Hogy szűzfehéren üdvözöljem Őt! – 

Bár tűzrózsákat, égő szíveket 

Szórhatnék szét a nagyvilágon, 



Hogy illatot és színeket 

És imákat találjon, 

Amerre jár! – 

Bár lenne szívem ünnepi 

Zsolozsmát zengő, nagy harang, 

Mely szétkiáltja örömét, 

Hogy csengjen-bongjon tőle a határ! 



Pedig, kit várok, csak egy kis madár, 

Remegő szárnyú, hófehér galamb! – 

– – De benne ég az örök Láng, 

A szent tevésre ihlető, nagy Isten! 

Szemén pünkösdi tüzek nyelve csap ki 

S így tekint le ránk! 



Csak egy pihegő, hófehér galamb! 

De Őt imádom, amig élek, 

S előtte hullok térdre egyedül 

Parányi semmiségem 

Alázatos mély érzetében 

Mikor felettem átrepül: 

Mert ő az Úr és ő a Lélek! 



S tőle várjuk fényes újulását 

A föld színének 

Ő hozzá csap fel ezer ének 

Ostromlón zúgva pünkösd hajnalán: 

Oh jőjj el! Jőjj el! – – – – 

– – – – – – – – – – – – – – – 

Halld meg világ a titkot: 

Ma eljön hozzánk! – – – – 

Ujjong a lelkem s telve van örömmel! 

