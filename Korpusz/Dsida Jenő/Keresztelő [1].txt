


Ez volt az ősznek leggyönyörűbb része: 

Fonnyadt október és halottak napja – 

Az uccán történt: 

senki sem vette észre. 



Sárga levelet könnyeztek a fák: 

egy, kettő, három, négy, 

tíz, húsz, száz, ezer!... 

Csupa peregő lomb volt a világ. 



S a fejemre is ráhullott kevés, 

a bágyadtra, a mélyen lehajtottra 

és azt mondta, hogy ez most avatás, 

mélységes-hitű ősz-keresztelés. 



S libegőn, zizegőn csak hullott, hullott 

a magosból eső 

aranyszín eső, 

míg a lelkem is zokogásba kezdett. 



Én, hervadt nemzet őszi sarjadéka, 

Ősz dalnokává lettem keresztelve, 

Ki mikor dalol, az Őszről dalol 

s akkor is dalol, mikor ajka néma. 



Aki mielőtt összeesnék holtan, 

kezét szívére téve, 

elsusoghatja szegény nemzetének ...! 

... Ha ősz is van... de legalább daloltam... 

