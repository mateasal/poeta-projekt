


Fáradtan jövök a mezőről. 

A görbe hold piros sugara 

beragyogja magányos házamat. 

s íme, lábnyomok fénylenek előtte. 



Rozsdás kulcsom nyiszog a zárban, 

de a meszelt fal ünnepi fehér, 

de a küszöb tisztára súrolt 

s furcsán csillog a kopott kilincs. 



Meleg fogad és hervadó illat. 

Régi fényképek szeme villog. 

Hangosvidáman pattog a tűz 

a kemencén. Ki rakott tüzet? 



A lámpában új olaj serceg, 

ágyamon friss, fehér lepedő 

hívogat. Nini, dombos párnám is 

fehér. Ki vetett ágyat? 



Asztalomon kinyitott könyvek, 

elhintett virágok derengenek 

halványan, mint a jó álmok, 

melyeket hajnalra elfeledünk. 



A piros hold ring, száll az égen, 

beragyogja magányos életemet. 

s én tünődve ülök ágyamon: 

Ki járt itt? Istenem, ki járt itt? 

