


Elhunyt csillag, letűnt csillag, 

a vak égre jőjj fel! 

Ütöm a cimbalmot, 

verem a cimbalmot 

haragos erővel! 



Hiába a kérés, 

hiába a nóta? 

Sötét van az égen, 

sötét lesz az égen? 

– ezután ?... 

– azóta ?... 



Tengerbe hullt az én szívem gyöngye, 

tenger fölött felhő – 

szellő, ne fújj! – 

Ködöt eloszlatni, 

vizet kiszárítni 

szélvihar is gyönge! 



... Nem igaz, hogy nálunk 

csak szomorú, könnyes nóta járja! 

Vígat muzsikáljunk! 



Elhunyt csillag, letünt csillag, 

többet úgyse jő fel! – – 

Töröm a cimbalmot, 

rugom a cimbalmot 

haragos erővel! 

