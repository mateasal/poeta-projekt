


Virágzanak a vadgesztenyefák. 

A hosszú utcán egyenes fasor 

bókol a csendes szellő borzolásra, 

s a lombokra, mint gyémántszínű por 

szitál le május első napsugára... 

Virágzanak a vadgesztenyefák. 



Vajjon megjegyzik-é most az arcomat 

s a szememet, mely rájuk nézni sem mer, 

s tudja -e a sok hóvirágos ág 

hogy erre ballag egy hangulat ember, 

ki csupa őszi nagy szomorúság ?... 

Vajjon megjegyzik -e most az arcomat? 



S ha megjegyezték, adják -e tovább? 

Elmesélik -e majd valakinek, 

aki mosolyog, mosolyog csak egyre, 

aki tavasszal is nagyon hideg, 

s holnap talán majd sétálni fog erre? – 

Ha most meglátnak, adják -e tovább? 



Májusba fordul máma a világ: 

muzsikálnak és terítenek asztalt, 

felköszöntik a nyárnak kezdetét – 

...Csak egy könnycseppet itat fel az aszfalt, 

s rá százfelől, zizegve, szerteszét 

szirmot szórnak a vadgesztenyefák: 



Fehér, virágzó vadgesztenyefák... 

