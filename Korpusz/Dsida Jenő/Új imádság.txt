


Nézd én Uram, a lázas világnak 

Hörgő mellében vonagló kín dúl – 

Csontkezü Halál végigsimítja, 

S torzzá meredten oszlásnak indul. 



Kezedtől emelt roppant nagy égbolt 

Hiába lövell szent, ölelő fényt: 

Sóhajtoz a föld a hideg űrben 

November esti zord temetőként. 



Sötét ravatal, lobogó gyertya... 

Hajdan édenkert, mily árva, mily bús! 

Könyörülj rajtunk, gyere mihozzánk; 

Életet osztó, irgalmas Krisztus! 



Rád néz a halott üveges szemmel, 

Érintésedet epedve várja – 

Életre vár, mint temetett Lázár, 

Naimi ifju, Jairusz lánya... 



Gyere hát Krisztus! Könyörülj rajtunk! 

Nagy, erős hangon mondd ki igédet: 

A megfagyott vér pezsdüljön újra! 

Haljon a Halál, éljen az Élet! 

