


Nem mondom, hogy fáj a szívem 

Hogy tépi a bánat 

Hogy éjjenként forró könnyek 

Öntözik párnámat. 



Én elrejtett fájdalmamat 

Ne ismerje senki!... 

A szívem is csak titokban 

Fog majd megrepedni. 



Nem fért meg már a szívemben 

Jókedvem kis galambja 

Kinyitottam szűk börtönét 

Kirepült a szabadba. 



Utolérte, összetépte 

Az ölyvmadár, a bánat... 

Kis galambom, régi kedvem 

Sírhatok már utánad! 



Van egy szál virágom, 

Valakitől kaptam, – 

Megcsókolom tízszer, százszor, 

Megcsókolom valahányszor 

Nézem egymagamban. 



Van egy szál virágom 

Sötét imakönyvben 

Nagyon fáj a szívem érte 

S fakó színű levelére 

Rácseppen a könnyem. 



... Volt egy hervadozó 

Álom a szívemben, 

S mikor nézem a virágot, 

Ezt siratom, ezt az álmot, 

Amit elvesztettem. 

