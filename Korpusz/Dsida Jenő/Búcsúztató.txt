


Isten szolgája a szálló Idő, 

Kitárt szárnyával csak egyet legyint: 

Dolgok születnek fényes napvilágra, 

Egy új legyintés, – semmi lesz megint. 



Nyitott szárnyának hűvös rezdülése 

Gyermek-arcokat szent-komolyra szánt... 

Nagy, hűvös szárnyát csöndes suhogással 

Ha érezzük, hogy kiterjeszti ránk: 



Mint gyermek-lelkek álltatok itt egykor 

A liliomos, szent zászló alatt, 

S remegő kézben égő gyertyát tartva 

Rebegtétek az édes szavakat: 



" Hű fiad leszek! Fogadom Neked ma !" 

S kigyúlt szemetek ártatlan tüze 

És ragyogott a hófehér kokárda, 

Mit lelketekre angyal-kéz tüze. 



És most itt álltok. Újra. Utoljára, 

Szép gyermek-álmok, Isten véletek! 

Előttetek a küzdés és a pálya, 

Mentek harcolni harcos életet. 



Körülöttetek nem lesz béke többet: 

Fegyver, csataszó, ágyú, harsona! 

És fületekbe vad fenyegetéssel 

Üvölt az élet vásári zaja. 



Harcolni kell, mert ez a szörnyű végzet, 

Mert bennetek az Isten vére forr, 

Harcolni kell, mert jön az alvilágnak 

Pokoli népe s hiszi: elsodor! 



S korbácsütések vágnak hátatokra 

És arculcsapkod durván száz ököl – – – 

Kábultan álltok! – Ezt hívják életnek? 

Panaszkodástok tengere ömöl. 



Igen, testvéreim, ezt hívják életnek! 

Minden kéz álnok vermet ásogat... 

Életre szálló, harcoló testvérek, 

Fogadjátok ma jó tanácsomat: 



Ha lankadtok az élet viharában, 

S fáradtan csügg le vérző kezetek, 

S hogy nem bírjátok már tovább a harcot, 

A döbbent szívben fájón érzitek; 



Az ellenségnek ne hódoljatok meg 

És ne álljatok csüggedt szomorún, – 

Előttetek a kitárt templom-ajtó, 

Az örök menhely, örök azilum. 



Csupán egy lépés... lépjetek be halkan 

( Elül a lárma hátatok mögött ...) 

S keressétek meg: hol van az Ő képe, 

Ki szíveteken hajdan őrködött. 



Térdeljetek le könnyázott szemekkel, 

S Ő rátok tekint, rátok mosolyog, 

S emlékek jönnek: égő gyertya... zászló... 

Sok régfelejtett, csodaszép dolog!... 



S újjászülettek! Bánatotok enyhül, 

És úgy érzitek: élni, élni jó – 

És felujjongtok: Áve Mária! 

És győztes lesz a kongregáció!... 

