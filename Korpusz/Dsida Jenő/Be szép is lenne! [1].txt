


Be szép is lenne, 

Ha felrobbanna egyszer ez a föld; 

A felgyülemlett aknás szenvedély 

Mint dinamit lökné a fényes űrbe, 

És izzón szelné át a mindenséget! 



Be szép is lenne: 

Sóhaj, halálvágy, könnyezés, panasz, 

Öröm, nevetés, forró élni-vágyás, 

Mind lángtengerbe szöknék perc alatt 

S napul szolgálna egy sötét világnak. 



Be szép is lenne: 

Csak én maradnék élő egyedül. 

Mint phőnix-madár büszke diadallal 

Repülnék ki a süstörgő tüzekből, 

S a nyugalomnak kövült szobraként 

Tekintenék a nyüzsgő végtelenbe!... 



Be szép is lenne!... – 

