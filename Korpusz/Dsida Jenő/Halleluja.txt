


Tajtékzó tenger legyen a szeme 

és szédületes szakadék. 

Szájszéle két vörös kígyó 

és harmatos kacaj. 

Legyen barackfa-illat, 

legyen selyemsuhogás, 

legyen istennő, 

legyen vértanú, 

legyen koldus virágárus leány, 

legyen Föld és Csillag, 

legyen méreg és mérleg, 

legyen kard és liliom. 

Hasonlítson az anyámra 

s nagyon szeressen engem! 



Halleluja! 

Feltámadt a királyleány. 

Sziromköntös a cseresznyefákon. 



Halleluja! 

Selymesen zizeg a folyó, 

Csillámlik a csók. 



Halleluja! 

Tavaszi pára gomolyog, 

lángol a fény! 



Halleluja! 

Megtaláltam a királyleányt, 

keze kezemben. 



Halleluja! 

Magosan, magosan, vidáman 

aranycsengő csilingel. 

