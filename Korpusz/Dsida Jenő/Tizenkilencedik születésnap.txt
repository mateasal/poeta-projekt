


Eső után volt, – kopott mese már, – 

hogy gyerekesen, szenten, 

imádságosan daloltam az erdőn 

és gombázni mentem. 

Eső után volt: sáros volt az erdő. 



A vadgombákra soha rá se néztem. 

Csak énekelt a szám, 

a jó gombák meg elbújtak előlem 

és csak nem gyűlt a mesebeli szám. 

Alkony felé volt, homályos az erdő. 



Tizenkilenc a mesebeli szám. 

Most megtaláltam annyi hosszú lesben, 

de nem tudom már, 

hogy minek is kerestem, 

s miért ennyi a mesebeli szám? 



Állok az erdőn, alkonyat felé, 

esőutáni szép szomorúsággal, 

térdig sárban – 

Megvan a kincs és hiába töprengek, 

hogy kinek nyújtsam kis gyékénykosárban. 

