


Muzsika ez, pengő kasza 

és ezt a verset megkívánja 

a harangöntés tudománya, 

hogy a harang színes szava 

csengjen esengő esteken. 



Harang lehetne sok kaszából 

szép csendesen, szép rendesen 

s a lélekből is lelkesen 

az idő harangot kovácsol, 

hogy bongjon bú a bérc fölött. 



Arányos lélek kell csak ahhoz, 

hogy hangja bongjon bérc fölött, 

elűzve minden férc-ködöt, 

ahol mély-búgva elkalandoz, 

s ne maradjon csak igaz bánat. 



Kasza peng és szem könnybe lábad, 

estenként lobban lámpa-láng, 

mesét mondott öreganyánk 

s a gyári munkás arca sápadt: 

Mind benne van a harangszóban. 



És azt is mondja elhalóban, 

hogy színarany a szenvedés 

és abból is kell egy kevés, 

mert arany nélkül falsra dobban 

a harang hangos áriája. 



Csak reszkető lég, zönge pára, 

csak részarány és hangarány 

harangtalány, aranyparány 

s valahol imát mond szavára 

harangvirágos barna lány. 

