


Szívünkbe mintha lassan béke térne! 

A sarki lámpa körül angyal repdes, 

minden fehér és minden olyan csendes 

és megyünk, megyünk éjféli misére. 



Szívünkben minden ragyogásra válik 

és a kristályos, tiszta hallgatásba 

kiszürődik egy kis gyerek sírása – – 

Tán Betlehemből hangzik el idáig? 



Kántáló fiúk vígan énekelve 

hirdetnek boldog karácsonyi jókat: 

derüt kacagnak minden hópehelyre. 



Fényes jászoluk csupa arany-festék, 

s míg két kezünk arcukon cirógat, 

elönt valami édes, nagy melegség. 

