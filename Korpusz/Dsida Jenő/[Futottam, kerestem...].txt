


Futottam, kerestem, 

futottam, elestem, 

emlékszem: futottam... 

ni, hova jutottam! 

Idegen nagy erdő, 

lassú szél, kesergő, 

fák, füvek nem élnek, 

csak vizek zenélnek, 

kék vizek setéten 

szaladnak a réten. 

Piros és fekete 

a mező kerete. 

Be sokat kerestem, 

futottam, elestem, 

magamat ütöttem – 

a halál mögöttem, 

kék űrbe szaladtam, 

a világ alattam. 

Talán már kutatnak 

mélyén a kutaknak, 

házakban, mezőkön, 

pincékben, tetőkön. 

Üres a kerevet, 

kiáltják nevemet, 

barátok vádja szól... 

senkise válaszol. 

Síma a homlokom, 

nem tudom, gondolom: 

lehet, hogy keresnek. 

Majd ők is elesnek, 

ide csak halott jár, 

semmit se hallok már... 

Sirat-é kedvesem? 

Kutat-é kedvesem? 

