


Testvérem, látod, itt a napok napja 

és átölel, mint drága, puha kéz 

és a szemünkben mégis szomorúság, 

míg egymáséban önmagába néz? 



... Bolyongunk, testvér, Te leányos könnyel, 

én ifjú daccal járom az utat, 

mely vaksötét. A messze láthatár 

még egy csillanó szikrát sem mutat. 



Megyünk, megyünk... de nézd csak: ott a tájék 

valami lilás fénysugarat ölt – 

mintha Keletről ünnep közelegne, 

mit fényruhában ünnepel a föld. 



Hurrá, haj, hurrá! Látod, ez a Hajnal, 

mely lángparipán onnan közeleg; 

onnan születik édes diadallal 

a nagy, csodás tűz, drága, szent meleg! 



Ezt úgy hívják, hogy ünnepi bolondság! 

Úgy borúl, mint egy simuló lepel!... 

Hej, isteni az, mikor a hétköznap 

nyomasztó éjje fényben ünnepel! – 



...Testvérem, látod, itt a napok napja 

és átölel, mint drága, puha kéz – 

és a szemünkben mégis ül a bánat, 

míg egymáséban önmagába néz ?... 

