


Éjfélkor, mikor egyedül vagyunk 

mi örök-érző, örök-vérző lelkek 

és zsibongó agyunk 

tele van ezer halk melódiával, 

valami úgy kisért, 

hogy csepegtessünk a szívünkből 

egy kicsi-kicsi vért 

és véssünk vele valamit papírra. 



Az óra kong, 

a szívünk zsong – 

a lelkünk csupa ringó mese-hinta, – 

nagy, bizonytalan szemmel meredünk 

a falon-túli, sejtett messzeségbe, – 

... és előttünk a tinta. 



Nem tudjuk miért: fáradtak leszünk, 

Valami édes, szép könnyelműség 

bársonyos karral karol át: 

nem bánjuk lelkünk teli álmait, 

szinte kergetjük vissza, vissza őket, 

ahonnan jöttek 

szanaszét szórva 

mint gazdag őrült az ezüstjeit 

és őszi fák a lombok aranyát. 



Szárig bemártott tollal kaparunk 

Sok kusza betűt, úgy – komolyság nélkül 

például a nevünket, 

vagy azt, hogy – tizenkettő, 

vagy azt, hogy – Ave Mária! 

és lassan minden hallgatásba szédül. 



Elhamvadnak a halk melódiák 

elzsibbad zsongó, zsibongó agyunk 

és nem születik semmi 

és kiejtjük a tollat, 

– éjfélkor, mikor egyedül vagyunk. 

