


Májust kivánó, dalos ifjú gárda! 

Világos égen, hűvös, őszi felhők 

szállnak, suhannak: kergeti a szél – 

Eső-cseppekkel tarkázott a járda, 

s szívünkben fájó, halk melódiákat 

hulló, zizegő, sárga lomb zenél. 



Ha fáztok, jertek ide hozzánk reggel, 

vagy este, vagy amikor csak akartok: 

ajtónk csábítva, hívón nyitva áll. – 

Jertek csókkal, hírekkel, levelekkel 

csendes szobánkban pattogó parázshoz 

mert mirajtunk itt nem győz a halál. 



Elbeszélgetünk ezer szép dologról 

ábrándos, édes, nyári szerelmekről, 

mindenki arról, mi legkedvesebb 

és míg odakint őszi vihar tombol, 

titokzatos, szent vendégségre várunk, 

s arra, hogy gyógyuljon a régi seb. 



Jertek mind ide, ha várni kívántok, 

fát rakosgatni derengő parázsra, 

várni és várni csendben hitesen... 

Az uccalámpák sorban kialusznak 

s mi azt hisszük: a bibliában járunk, 

bujdosó, félő, krisztusi lesen. 



Egyszercsak halkan megzörren az ablak, 

ajtóra néző, furcsa izgatottság 

korbácsolja fel szívünk rest erét – 

és kévéje száll csuda-sugaraknak 

és meglátjuk a názáreti Jézust, 

a dalos lelkek örök Mesterét! 

