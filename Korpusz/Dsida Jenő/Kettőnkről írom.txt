


Jaj, szép így menni, ketten, szótlanul. 



Hagyni, hogy hívjon puha pázsit-párna, 

s nem ülni le – 

koszorút kötni ezerszín virágból 

és nem tenni fel egymás homlokára. 



Jaj, szép így menni, ketten, csöndesen. 



Némaságban nem lenni más, 

mint vágyakozó, reszkető beszéd, 

végtelen, édes csókról-álmodás 



és nem fogni meg az egymás kezét. 



Most becsukom a kályha ajtaját. 



Most darabig 

elhalkul a tűz zenés zümmögése. 

A falakon táncoló lángkoboldkák 

eltünnek, eloszolnak 

az éjszaka torka mögött 

és csönd lesz és sötét, 

nagyon sötét!... 



De a kályha csak izzóbb lesz belül, 

a mélybefojtott lángnyelvek robognak, 

a fény tobzódik, őrülten, merészen, 

megirigyelve a poklok zaját – 



s egy alkonyon 

kirobbantja a kályha ajtaját. 



Kis kapu alján 

csókos az est. 

Kis kapu alján 

senki se halvány, 

senki se rest. 



Drága tavasz-vágy, 

drága, de szűz – 

Múlnak a percek 

s halkszavú herceg 

álmokat űz. 



Jaj, ha nagy álmom 

meg se lelem, 

s mindennek vége, – 

kis kapu képe, 

jössz -e velem? 

