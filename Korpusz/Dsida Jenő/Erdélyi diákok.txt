


A nappal büntet, 

( Miért ?) 

de az éjszaka szép, nyugalmas 

s álomra hajtjuk elzsibbadt fejünket. 



Ilyenkor alig élek. 

Zárt ablakomon némán besuhan 

két-három árva kóbor diáklélek 

és meginognak, zizegnek szobámban 

a cineráliák. 



Kisurranunk, 

Átgyűrődünk a csipkefüggönyön 

erősen, nagyon átölelve egymást 

susogunk valami 

szépet és nagyot, 

mit a Fátum csak álomnak hagyott, 

s így utazzuk be a széles világot. 



A hold süt, 

az öreg tölgyfák remegve susogják 

az alvó csemetéknek: 

– Kóbor szellemek! – 

– Ébredj fel! Köszönj! – 



És reggelre a végtelen világ 

csupa harmatcsepp, csupa könny! 

