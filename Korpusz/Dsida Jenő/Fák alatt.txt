


Sétáljunk lassan a nagy liget árnyán, 

s fehér kavicsot dobáljunk játszva. 



Mondani szeretnék valamit néked, 

Érzem, hogy különös titkokat rejtek, 

de hiába próbálom szavakba szedni: 

tágranyílt szemednek bámuló fényén 

megtörik minden beszélő vágyam 

s hiába szeretnék reggeltől estig 

valamit mondani, ami úgy éget!... 



Szeretnék valamit mondani Néked, 

Bókoló fák alatt, susogó zajban 

figyelj egy kicsit, ha sípol a szél; 

mikor a hársfákat borzongva rázza, 

s zúgnak a levelek, 

s némelyik némán, 

suhanón lepereg 

s minden zúg, suttog halk örökös titkot, 

végtelen bánatát siető ősznek – 

Figyelj egy kicsit, ha sípol a szél: 



Ugyanazt akarom mondani én is. 



Megérted, nem érted – egyre megy – nem baj, – 

csak sétáljunk lassan a nagy liget árnyain 

s fehér kavicsot szedve az úton, 

dobáljuk, dobáljuk, dobáljuk egyre... 

