


Ugye barátom, 

ilyen különös köd-ruhába 

már régen nem öltöztünk? 

Vibráló éter, 

s aranysugaras tavaszi porral 

megterhelt levegő 

lebeg ma köztünk. 



Olyan vagy így, 

mint porfelhős országúton 

robogó hintók után 

patyolat-kendőt 

lengető asszony. 



Olyan vagy így, 

mint hófehér fátylakban 

kertjében surranó leány, 

hogy rózsákat szakasszon. 



Olyan vagy így, 

mint valami nagy, édes 

régi bőség 

halovány, letünt, sirató dicsőség. 



Olyan vagy így, 

mint sápadt arcú, 

nekibúsult ősmagyar legény; – 

Olyan vagy így, 

mint kórzókon 

égresikoltó, feltörő remény. 



Nappali hold, 

Te nagyon szép vagy így! 

