


Ez magyar fa s a Tudás fája. 

Szent, szent és nagyon szomorú – 

terebélyes, nagy régi lombja 

a gyászos idők versét mondja 

és olyan, mint egy koszorú. 



Fehér köd ül a fázó tájon 

és minden vándort köd előz – 

Két vándor jön és vadul szétnéz: 

a megtépázó magyar szélvész, 

s a lehervasztó magyar ősz. 



Rázzák, rázzák a tudás fáját 

és hull, csak hull a sok levél... 

Nekik már kérdésre se futja: 

minden válasz csak: Isten tudja 

és haldoklásuk sír, zenél. 



Dérlepte, hideg, nagy halomban 

zokog sok haló, néma pár: 

Jaj, mi lesz a jövő rügyekkel 

aki elment, örökre ment el 

s vajjon még lesz -e, lesz -e nyár? 

