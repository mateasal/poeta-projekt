


Tágas és derűs délután volt. 

Beültem a kioszkba, a tó mellett, 

a sugáreső suhogva verte a vizet 

s vakítóra mosta a hószínű hattyút. 

Málnafröccsöt ittam karcsú 

pohárból, – semmim sem fájt, 

szerelmes is voltam, – jólesett. 

Aztán harangoztam, csilingeltem 

az ezüstkanállal: odajött 

a főúr, neki is jókedve volt, 

a szeméből láttam, hogy szeret engem. 

Lássa, mondtam neki, ha most 

költő volnék, verset írnék, 

arról a fehér hattyúról egész 

biztosan azt írnám, hogy olyan 

mint egy álom a költő szívében. 

Megkérdeztem: ha megnyerné 

a kórház-sorsjáték főnyereményét, 

mihez kezdene? Ő kacagott 

és nedves lett dióbarna szeme. 

Lám, lám, mondtam, 

apró örömek közt botorkálunk a sírig. 

