


Bánatos gondokkal becézem 

távoli Eszmény-királynőmet 

s döcögő kocsi párna-mélyén 

összevonom a felöltőmet. 



Be hideg lett! Fagyos az arcom, 

gémberült kezem is hideg – 

Jaj, ami bennem most felfázik, 

miért nem fáj mindenkinek? 



Talán forró valaki szája, 

de ha parázsló tűz-igéket 

akar susogni, súgja ma – 

Holnap engem a vér sem éget. 



Az Élet előtt áll kocsim meg: 

Bútorozott álmos kis szoba, 

de nemsokára fel is mondom 

s nem látnak többet itt soha. 



Akik nyomomban kocsizgatnak, 

akik már jobban szeretnének: 

azoknak csak emlék leszek, 

pár felszeszélylő furcsa ének. 



Eszmény-királynőm, hitem, álmom, 

egyetlen forró szenvedelmem: 

papírra írt név lesz csupán 

és asztalomon ott felejtem. 



Elől lefosztott szürke erdő, 

bús országút, ködbe haló, 

s egy vénhedt lóra rá-rámorgok: 

Gyü, te fakó! Gyü, te fakó! 

