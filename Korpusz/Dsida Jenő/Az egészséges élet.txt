


Bekiált a friss őszi reggel 

ablakomon s fölébreszt. 

Hallom a napfény alázuhogását 

s a csipogó veréb-neszt. 



Hideg víz – 

Jó reggeli – 

A hónom alá aktatáska – 

Kezét csókolom, Édesanyám! 

Gonosz tündér a kincseinket 

valahol messze földbe ásta: 

Megyek, megkeresem! 



Készülő házak téglasorán 

lángol a nap már veresen 

s izomerőtől, kacagástól részeg 

vidám kőművesek 

kopácsolnak és fütyörésznek. 



Csak sose legyen alkony! 

Csak így csengjen mindig a szívmuzsikám 

s ilyen frissen, ilyen nótásan 

rohanjak távoli kincsek után; 

mindig így higyjek, így akarjak, 

így csaljon mindig a napsugár! 



( Kórusban a varjak: 

– Kár érte, kár! 

– Kár érte, kár !) 



Leráztam már mindent magamról, 

ami sajgott, ami kötött, 

s lábam alatt fel-felszikrázik, 

amint taposom a rögöt. 



Tavalyi fényképek a tűzben 

és hogy megcsaltak csúfosan, 

ostobaság és nem igaz! 

( Hiszen jártak már így sokan.) 



Új ritmusra koppan a lábam, 

amit a szent jövőtől elles – – 

Nem iszom bort, nem cigarettázom 

s nem is vagyok szerelmes. 



A kezem alatt ég a munka, 

begyógyult minden régi seb, 

és mellbőségem, mint tavaly, 

másfél centivel szélesebb. 



Az uccán szívből csudálkoznak 

egy fütyörésző víg fiun 

és hajrá: most gyerünk haza: 

Vár az ebéd s a studium. 



Megállok. Villog két szemem, 

mintha életet vallana – 

Öcsém mosolyog az ajtóban: 

Befőttet készít nagymama. 



Egészséges jó alvás! 

Hanyattfekszem az ágyban, 

míg odakünt az őszi szél 

dudorász lágyan: 

Aludj, álmodj, emberfia! 



S tán ősembernek álmodom magam, 

embernek, ősnek, 

nagyon erősnek, 

ki a felsíró vad szelen át 

barlangjából lelkébe szimatolja 

az éjszaka áldott misztikumát. 



Aztán csak alszik. 

Pihen a kéz, pihen a láb, 

s az ősi gyermek-lélek – 

Benéz egy medve. Ismeri. 

Cammog tovább. 

Tündérek jönnek, 

száz parányi törpe. 

Karjára és combjára másznak, 

táncolnak körbe, körbe, 

s pajzánul püfölik egymást: 

" Ettem-pettem pimpaláré, 

sárgarigó rakoncáré, 

cérnára, cinegére, 

ettem-pettem, puff !..." 



... Ez nem kultúra-gépkocsi, 

mely gyermek-szívünket földre taposta, 

ez nem robot, nem napi posta, 

nem kereset, nem jogtörténelem; 

Csak álom, 

csak derű, 

édes nedű, 

egészséges, nagy, 

mély lélegzetű. 



S az őszi szelek zümmögve dudolják: 

– Aludj, álmodj, emberfia! 

