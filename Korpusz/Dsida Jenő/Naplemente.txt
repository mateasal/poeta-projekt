


Mi ez a furcsa, vézna sípszó? 

Ez a selyemlágy, kék zene? 

A nap, a nap, a zuhanó nap 

mintha aranyat vérzene. 



Völgyet szerettem, hegyre másztam. 

Kértem, hogy isteni kegyek 

mossanak bússá és szeliddé. 

Vajjon most már hová megyek? 



Fáj az éhség s a jóllakottság, 

mar az ital, a szomja csíp. 

Zokog a nap, a lebukó nap, 

zokog az a távoli síp. 



Milyen sötét lesz! Fülelő csend. 

Lassan felmutatom eres 

két kezemet a csillagoknak: 

Nézzétek meg: üres. Üres. 

