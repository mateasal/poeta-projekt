


Veronika volt, 

aki a gyűlölettől holtra sebzett, 

vérverejtékes, torzult Jézus-arcra 

ráborította selyem keszkenőjét – 

és sírva borult le a szent rögökre. 

Ez a véres arc megmaradt örökre 

Beleivódott rojtjai közé 

a fehér keszkenőnek, 

bús lelkébe a nőnek, 

a halállal-tusakodó vonásai 

békét csókolnak szerte a világnak. 

S bár a századok vasfoga 

a kendőbe harap, 

bár szétfoszlik és millióra bomlik, 

de szelek szárnyán mindenhova eljut 

és mindenkinek jut egy kis darab. 

Áldott, ó, áldott, 

ki életútját sírva, küzdve rója 

és megérti, hogy ez a keszkenő-hordás, 

e drága foszlány örök megőrzése 

a Veronika lelkek missziója. 

Nem győz a bánat, nem öl meg a harc, 

ha tiszta lelkek hókeszkenőjéről 

biztat, int felénk ez a Krisztus-arc! 

