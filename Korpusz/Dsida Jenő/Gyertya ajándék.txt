


Csuda – fa! 

Gyönyör – fa! 

Álom – fa! 

Szép karácsonyfa! Életem! 



Sohse hittem, hogy ilyen szép lehetsz, 

hogy karácsonyra fénysugárban úszol 

és minden minden angyalszárnyú ének 

s az ige máma Teneked is úgy szól: 

megszületett a fény! 



Mennyi szép csudát aggatott reád 

hívő gyönyörtől reszkető kezem: 

mosolygó almát 

ezernyi jót, 

csörgő diót 

és az egyetlen igaz ékességet: 

a Szeretet hatalmát! 



... De nézd, sötét a jászol, 

a tikkadt sötétségben 

fekete démonok 

bitófát vernek: 

kipp – kopp, kipp – kopp – – 

míg két szemét a vaksötétbe fúrva 

várja a szívek fáklyalobogását 

a Gyermek. 



Csuda – fa! 

Öröm – fa! 

Álom – fa! 

Szép karácsonyfa! Életem: 

Ragyogó színre festett! 



Illatos ágaidról 

hadd vigyek Neki legalább egy gyertyát, 

– ezt az ujjongó, csacsogó kis verset! 

