


Azt mondta: 

ha virágzik a kőris, 

majd visszajön ő is. 



A kőrisfát nagyon szerette, 

s mikor azt mondta, 

zárva volt az ajka, 

gyertyák lobogtak mindenütt 

és koszorú volt rajta 

s valaki zokogott felette. 



Azóta negyedszer havaz, 

negyedszer lettek 

friss, napsugár-vertek 

a kertek, 

negyedszer jön el a tavasz. 



S én mégis minden este, 

lankadt fejemmel 

párnára esve, 

addig susogom és imádkozom 

rögeszmés hitemet 

míg el nem nyom az álom: 



Ha virágzik a kőris, 

majd visszajön ő is!... 

– – – – – – – – – – – – 

– – – – kőris – – – – – 

– – visszajön ő is! – – 

