


Szeretem Erdélyt! – 

Ezt mondja mind, ki erre lép, 

és ezt mondom ujjongva én is: 

kemény föld, de szeretem mégis, 

mert csodaszép, mert meseszép; 



Valahogy erre 

élnek nagyon a régi mondák, 

csillagcsodáktól terhes ég 

s mind, mind a régi hun mesék, 

s virágot hajt a régi holt ág. 



Havas hegyláncok 

komor őrségen sorba állnak 

és sok misztikus estelen 

elsugdosódnak csendesen 

hőstetteiről Atillának. 



Öreg táltosok 

fehér szakála lebben itt 

– távolon át is színezüstből – 

áldozati tűz égbe füstöl, 

s a szügyönszúrt mén felnyerit. 



Sárkányok jönnek, 

hegyek ölében mély-lakók, 

torkukból kék tüzet okádnak 

az unokákra méla vádnak. – – 

Szelidek, szépek, meghalók... 



Zsongító titkok 

ülnek itt rá a képzeletre, 

a könnyben van már a vigasz, 

lehetetlen itt nem igaz, – 

s a történelem táncol egyre. 



Szeretem Erdélyt! – 

Hány ember sír, ki erre lép, 

s hangos szóval ezt mondja mégis: 

Itt születtem, szeretem én is 

és csudaszép és meseszép. 

