


Hej, verd a zongorát! 

Ma mulatunk, 

ma szürke sorsnak, 

bánat-korcsnak 

fügét mutatunk – 

Táncoljunk, hajrá! 



Hej, csattogjon a dal! 

Hej, énekeljünk mégis 

és minden furcsán, 

könnyek jussán – 

győzzön a csakazértis! 

Táncoljunk, hajrá! 



Hej, tudod -e: mi ez? 

Kicsi darabka ég, 

mit felhők mellett 

látni enged 

egy vékony hasadék – – – 

Táncoljunk, hajrá! 



Hej, tudod -e: mi ez? 

Ritkán látod, csak néha-néha: 

lecsukott pillán 

átverő villám: 

vak éjben hangos tűz-rakéta – 

Táncoljunk, hajrá! 



A villám éjbe lobban, 

felleg fed ég-derűt... 

Hej, szemünk csak ma lát: 

hej, húzd a hegedűt, 

hej, verd a zongorát! 

Táncoljunk csakazértis! 

