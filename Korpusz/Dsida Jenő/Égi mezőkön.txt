


Nézd, kicsi lány! –: 

Mennyi sok apró fehér bárány 

ballag az égi mezőkön – 

csillagokat legelnek 

s mikor hallgató mély éjszakákon 

a csend muzsikál, 

az ő kolompjuk csilingel fülünkbe. 

Nézd, kicsi lány! 



Egyszer majd mi is bojtárok leszünk 

ott az égi mezőkön. 

Nappal a Fényesség csóktüzében égve 

táncolunk, ujjongunk boldogságtól-ittasan 

a fehér barikákkal – 

Meglovagoljuk őket, viháncolunk, 

s csókokat hajigálunk egymásnak, 

meg az ég ablakán kikönyökölő 

huncut kis angyalkáknak. 



Este pedig, mikor az Álmosság 

végigsimogatja fáradt tagjainkat 

és rácsókol szemünkre: 

egyszerű, fűszagu akolban fogunk elaludni, 

édesen mosolyogva, boldogan, 

kezünket belesüppesztve mélyen 

egy-egy szendergő jószág selyempuha gyapjába 

és úgy suhannak el sorra az éjszakák. 



... Alkonyodik. 

Mennyi sok fodros-bodros fehér bárány 

ballag az égi mezőkön! 

Így hazafelé menve, 

daloljunk, integessünk nekik, kicsi lány! 

