


Ha leülök zongorázni 

Mi zokog a húrokon? 

Mért oly búsak a nótái? 

– Nem tudom. 



Felkacagó, dalos ajkak 

Mért beszélnek suttogón, 

Mikor léptem arra ballag? 

– Nem tudom. 



Kis virága tarka rétnek 

Harmat-fényes zöld uton 

Mért hervad el, ha rá nézek? 

– Nem tudom. 



Ha rengeteg erdők utján 

Magánosan bújdosom, 

Mért huhog a bagoly úgy rám? 

– Nem tudom. 



Mért nem jön rá enyhe álom, 

Ha szememet lehunyom? 

Mért virrasztok éjszakákon? 

– Nem tudom. 



Mért les én rám annyi bánat, 

Annyi éles vas szurony? 

Átok nekem a világ csak, 

S átka vagyok a világnak; 

– Jól tudom. 

