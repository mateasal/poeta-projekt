


Bús, üres, holt berek: 

Égrevacogó, ködköpenyű fák, 

Futkosó, szürke emberek 

valami álmos, őszi átok, – 

ilyen a világ – – 

s én megbocsátok. 



Én mondom: megbocsátok. 

Nem haragszom, hogy olyan szürkék vagytok, 

s szívetek merev jégburkáról 

a mosoly visszapattan, 

hogy nem tudtok még megihletni sem, 

s miattatok még egyszer sem kacagtam... 

Én ezt is megbocsátom. 



Bús, üres, holt berek! 

Égredidergő, ködköpenyű fák! 

Szomorú, fázós emberek!... 



Csak kattog a vonat. 

( Sajnálkozással sajdul a szívem, 

s feléjük terítem 

forró lelkemből felgőzölgő, 

jóleső, meleg, párás dalomat.) 

