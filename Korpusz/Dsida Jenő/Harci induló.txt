


Bajtárs! Add a kezed! 

Omlik a fal már, tűzben a Vár; 

Várfalak ormán szent csata vár! 

Győzelem innen az égbe vezet! 

Rajta, előre! Add a kezed! 



Bajtárs! Csattog a kard! 

Bömböl az ágyú, tűznyilak esnek, 

Vérbetapodtan ifjúi testek!... 

Látod a szörnyű vérzivatart? – 

Rajta, előre! Csattog a kard! 



Bajtárs! Harsog a kürt! 

Győzi karunk még – fárad az ellen! 

Nyugtot a harcban percre se leljen, 

Jajszava töltse be messze az űrt! – 

Rajta, előre! Harsog a kürt!... 



Hurrá!... Nyertük a harcot!... 

Mentve a Lélek, mentve a Vár, 

Megfut a Bűn és nincs csata már!... 

Szent, nagy örömben, égjen az arcod! 

Áldjuk az Istent! Nyertük a harcot! 

