


Ne ismerjen meg soha senki 

És ne lássa meg szememet 

És ne fogja meg kezemet 

És ne tudja, hogy milyen vagyok én! 



Vegyen engemet köd körül, 

Mely senkinek sem könyörül 

S legyek én mindig nagyon messze! 



Legyek én mindig nagyon messze 

Egetostromló, kopár szirttetőn 

És arcomat felleg fedezze 

És úgy tekintsen rám a szemetek 

Lángoló vággyal, – epedőn, – – – 

S ha összekulcsolt kezemet 

Égnek facsarják vámpír-gondok 

Higgyétek azt, hogy áldást mondok! 



Higgyétek azt, 

Ha magasságom bűvös ködpalástját 

Bíboros fénnyel szövi át a nap, 

Higgyétek azt, 

Hogy boldog vagyok s szelíd-lelkű 

Mint május-reggel, oltárnál a pap. 



Higgyétek azt, hogy jó vagyok 

És higgyétek, hogy így imádkozom: 

Örömem teljes, mi kell még egyéb? 

( Pedig azt mondom: 

Meztelen lábam tövisekbe lép !) 

Higgyétek azt, hogy így imádkozom: 

Áldott légy, Uram, gyönyörű az élet! 

( Pedig azt mondom: meddig tart ez így még? 

És gyöngeségem kínpokolban éget ...) 



Ha befejeztem imádságomat 

Mondjátok rá, hogy – Ámen! 

És ne ismerjen soha senki 

És ne tudjátok: milyen vagyok én! 

