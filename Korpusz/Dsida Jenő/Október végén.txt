


Már mindig-mindig nagyobb úr az esti 

felpirosító, megdidergető láz, 

mely tűzrózsáit homlokomra festi. 



Már mindig jobban közeleg a tél 

s a ködköpenyű, széltarolta tájon 

fakó paripán menekül az álom – 

Lehullt a dér, 

minden fehér 

s csókos ereje messze jár a napnak, – 

s szinte örvendek, hogy a rózsák, 

a piros rózsák, íme, megmaradtak. 



Mert oly szépek a rózsák, 

a pirosak, a tüzesek, 

mit rámcsókol a láz – 

s ezek az ősszel jöttek, 

s az őszben megmaradtak 

és hirdetik, hogy szép a bucsuzás... 



Mindegyik rózsa egy-egy emlék: 

szirom, vers, séta, álom, 

öröm, kacagás tűz-jele, 

mely kőként áll és pörösen lobog 

keresztül száz halálon... 



Csak néha jön egy álmos alkony, 

egy visszasíró, buta alkony 

s akkor zokogva jajdulok fel: 



Én jó Istenem, miért fájnak úgy 

az októberi rózsák? 

