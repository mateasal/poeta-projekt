


Künn köd roskad a fakó tájra 

és mindent, mindent elfedez, 

az ablakot hideg szél rázza 

és őszi eső permetez. 



A fű vizesen meglapul, 

míg kinézek az ablakon, 

s gyűlnek, gyűlnek, gyűlnek a tócsák 

szomorúan, hallgatagon. 



Az ágakat valami bánat 

konokul csaknem földig húzza... 

Fázós, didergő, lucskos minden 

és engem mégis vonz az utca! 



... Mi jobb: álmokba belemúlni 

hol a valóság fényes semmi – 

vagy ködnek, esőnek, pocsolyának 

becsukott szemmel nekimenni? 

