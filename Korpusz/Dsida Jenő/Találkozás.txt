


Jaj, olyan messze vagy! 

Lelkemet Hozzád engedem: 

repüljön át látogatóba 

hegyen-völgyön, rengetegen. 



Tépett pelyhekben 

imbolyog, szitál, hull a hó, 

szürkül az ég, fehér a táj, 

s repít az álom-hintaló. 



A határ peremén 

feltűnik egy más paripa. – 

Letarolt nádú Szamos partján 

kell a kettőnek találkoznia. 



Te nyargalsz rajta: 

ködös, tündéri, szűz varázs. 

Kibomlott, dús fekete fürtöd 

havas-ékszerű, zúzmarás. 



Szívednek vére pezsegőn 

lüktetteti meg kebledet, 

úgy örülünk, hogy találkoztunk, 

s ajkunk ujjongva felnevet. 



Pelyhet kavarva, 

jeges sóhajjal sír a szél, 

s forrón az esti förgetegben 

csak csókunk csattog és zenél. 



... Álmos vagyok. Kezemben 

halk-fáradtan megáll a toll – – 

Most te is alszol kis szobádban 

és – rólam álmodol. 

