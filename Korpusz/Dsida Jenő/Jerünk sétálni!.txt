


Átvirrasztott sok éjszaka után, 

virágzó május piros hajnalán 

hajítsd el a fekete gondot: 

jerünk sétálni, édes jó Anyám! 



Bejárunk minden zöldfüves mezőt 

így egymás mellett, kéz a kézben – 

hajadra rázom a virágzó fákról 

a friss szirom-esőt: 

én leszek most a vezetőd! 



Nézd! Látod? Itt van csak az élet 

itt van örömfa, 

és kacagással teli, zsenge fű, – 

Ugy -e, hogy ez más, mint a bánat 

a szoba-élet sok borongós estje? 

Ugy -e, hogy ez nem keserű? 



Átvirrasztott nagy éjszaka után, 

virágos május piros hajnalán 

hajítsd el a fekete gondot: 

jerünk sétálni, édes jó Anyám! 



... Látod a sok sárgaszín virágot, 

a sok-sok pajkos, játszi, tarka lepkét, 

melyek a rétet nyüzsögve ellepték, 

s a természet száz apró 

csudabogarát? 



És látsz -e oda-át? 

Szemünk nézését rebbenetlen állja 

a vad, kusza-bozótos 

fekete erdő rejtelmes homálya. 



A tarka kis gyík igyekezve surran 

a fűszálak között, 

pár siető kis hangya 

beleütközött... 

És az egész felett 

sötétkék, tiszta boltozat, 

s valaki titkos, rettentő nagy Úr van, 

aki figyel, figyel, 

s aki minket is észrevett: 

tudom. 



Míg körülöttünk nyüzsög a világ, 

képzeljük el, hogy két lepke vagyunk, 

két kis gyík, hangya, reggeli virág 

és nézzünk fel, az égre 

bízva, hitesen, a nagy Úr szemébe! 



Hiszen nagy Isten 

olyan csak a gond, 

olyan nagy semmi, 

mint pelyhes, fehér gyermeklánc-virág: 

megállunk itt a kék Szamosnak partján, 

megtámaszkodva durva deszka karfán, 

s rázzuk libegő könnyű pelyheit 

a zsongva-futó hullámok felé! 



Aztán megölellek 

és táncolok, és harsogom a nótát, 

amint a szívem feszíti belőlem; 

hétköznapi sok éjszaka után 

egy édes ünnep piros hajnalán 

szelekbe szórva minden gondot, 

sétálni voltunk, édes jó Anyám! 

