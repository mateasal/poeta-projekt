


Kacagva jönni, mint Apolló, 

nap lenni, izzó lángfogat – 

Búsan menni, mint halk apáca, 

aki beteget látogat. 



Muzsikálni, mint Orpheus, 

vicsorító száz szörnyetegnek; 

Tűzcsóvát vetni Tyrtaiosként, 

ahol a győzelmek születnek. 



Lenni utolsó Mohikán, 

verten haldokló zord varázstól – 

Futni a levél-zörrenéstől, 

mint Bakonyerdőn Rózsa Sándor. 



Állni merengő Mariusként, 

mikor az alkony vérveres, – 

vágyni, égni, mint Cleopatra, 

sziklát törni, mint Herkules. 



Sírni: Wilde Oscar börtönében. 

Emléket rakni nagy halomba... 

És sűrű magány éjszakáján 

úgy halni meg, mint Szép Ilonka. 

