


Fiúk, mi is a cirkuszban ülünk, 

ahol rekedten üvölt száz torok 

és nézünk, nézünk búsan tifelétek, 

ti, ifjú hősök, gladiátorok! 



Miénk most itt a nézők szerepe 

és Caesar arca kéjesen kacag: 

E termőföldön vér lesz az eső 

és kitépett szív lesz itten a mag! 



Jönnek, haj, jönnek már az oroszlánok, 

de gladiátor sohasem remeg, – 

megrebbenetlen, dacos szempillával 

csak Ave Caesart énekeljetek. 



Ti csak nézzetek szembe a halállal, 

míg Caesar arca gúnyosan kacag: 

kiontott vér lesz itt ma az eső 

s ezer kitépett szív lesz itt a mag! 



S dörgő kórusban zúgunk fel, mi nézők, 

hangunk remegtet és szívekbe ás: 

Amelyik földre vér-eső esik 

ott csak gyűlölet lesz az aratás! 



A cirkusz őrjöng, tombol és üvölt, 

Caesarban kél egy sápadt sejtelem 

Azután csend lesz, nagy halotti csend 

és sírunk, sírunk, sírunk csendesen. 

