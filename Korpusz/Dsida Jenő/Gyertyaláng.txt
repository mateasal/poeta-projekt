


Gyertya vagyok az éjszakában, 

fényért harcoló törpe bajnok. 

Te sóhajtozol, Istenem, 

S én jobbra hajlok, balra hajlok. 



Csak gyöngén tartasz a kezedben, 

mert lanyha szolgád vagyok, vásott 

s ezért zizeg az esti szél: 

A Te szomorú sóhajtásod. 



Lehetőségek klastromában 

annyi elrejtett fáklya-szent él! 

Uram, hát mi az érdemem, 

hogy megláttál és kiszemeltél? 



Viaszk vagyok és rongy szövétnek, 

mit se tanultam, mit se láttam 

s Te tudod, hogy egy gyertyaláng 

nagyon kevés az éjszakában. 



Erdei sok-sok sétaútban 

szemed már nagyobb éjt is vert át 

és mégis viszel engemet: 

lengő, libegő pisla gyertyát. 



Neked köszönhetem, hogy néznek, 

s hogy engemet is néha látnak, 

s hogy csudálkozva bámulom 

sötét ívét az égerfáknak. 



Gyertya vagyok az éjszakában, 

fényért harcoló gyönge bajnok. – 

Neheztelsz -e rám, én Uram, 

hogy jobbra hajlok, balra hajlok? 



Úgy szeretnék kedvedre égni 

reszkető, boldog éji útban! – 

Ha gyöngeségem fáj Neked, 

sóhajts nagyot, – s én kialudtam. 

