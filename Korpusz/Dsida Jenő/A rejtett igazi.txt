


Sokszor, mikor a napba nézek, 

már-már azt hiszem: 

ő az igazi. 

S elfelejtem, hogy minden látható, 

tapintható és megcsókolható: 

a rejtett igazinak 

árnyéka csupán. 



Valahol bennünk van az élet, 

melynek árnyékát éljük, 

valahol bennünk van a ház, 

melynek árnyékát lakjuk, 

valahol bennünk van a kenyér, 

melynek édes árnyékát 

megszegjük estelente. 



Vagy valami irgalmatlan kék tó 

mérföldes fenekén, 

vagy felhőkbe gomolyítva úsznak 

és távoznak tőlünk az égen – 

messziről, messziről visszakiáltva: 

Poéták, bolondok, 

meg tudtok -e fogni? 



Én nem tehetek róla, 

megejtett ez a nyilvánvaló igézet. 

Ha kedvesem hófehér vállára nézek, 

ha mélységes, barna szemébe nézek, 

remegve dobom felé a kérdést: 

Milyen lehet a Gyönyörű, 

kinek árnyéka vagy? 

