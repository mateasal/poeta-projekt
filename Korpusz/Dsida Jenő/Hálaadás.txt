


Köszönöm, Istenem az Édesanyámat! 

Amíg ő véd engem, nem ér semmi bánat! 

Körülvesz virrasztó áldó szeretettel, 

Értem éjjel-nappal dolgozni nem restel. 

Áldott teste, lelke csak érettem fárad, 

Köszönöm, Istenem az Édesanyámat. 



Köszönöm a lelkét, melyből reggel, este 

imádság száll Hozzád, gyermekéért esdve. 

Köszönöm a szivét, mely csak értem dobban 

– itt e földön senki sem szerethet jobban! – 

Köszönöm a szemét, melyből jóság árad, 

Istenem, köszönöm az Édesanyámat. 



Te tudod, Istenem – milyen sok az árva, 

Aki oltalmadat, vigaszodat várja. 

Leborulva kérlek: gondod legyen rájuk, 

Hiszen szegényeknek nincsen édesanyjuk! 

Vigasztald meg őket áldó kegyelmeddel, 

Nagy-nagy bánatukat takard el, temesd el! 



Áldd meg édesanyám járását-kelését, 

Áldd meg könnyhullását, áldd meg szenvedését! 

Áldd meg imádságát, melyben el nem fárad, 

Áldd meg két kezeddel az Édesanyámat! 



Halld meg jó Istenem, legbuzgóbb imámat: 

Köszönöm, köszönöm az Édesanyámat!!! 

