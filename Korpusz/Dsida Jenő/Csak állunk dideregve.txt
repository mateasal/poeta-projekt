


Nem lesz mennydörgés, 

trombitaszó és kürtölő angyal 

s nem adják tudtul az órát 

intő, lobogó égi jelek. 

Drága reggeli napon 

ölelünk, virágzó bokrok között. 

Kéjben izzanak a fiatal 

testek a harmatos füveken 

és csöndesen bólogató 

fák alatt járunk párosan, 

lihegőn s az eljövendőnek 

sejtelme sem úszik 

az illatos szélben. 

S egyszerre megpattan az 

aranykék bolt és zajtalanul 

hasad tovább és rongyokra 

szakadva hull le 

nyugaton, keleten. 

Éppen a megfontolt, kitervelt 

nyugalomban lesz valami 

vérfagyasztó, amint 

csobbanás nélkül folyik 

az ismeretlen messzeségek 

szuroksötét lelke, az első 

hasadástól nőttön nő, 

terjed hangtalanul 

az elült szelek és megmeredt 

fák fölött és sötét 

lesz és hideg. 

Sötét és hideg. 

S mi rémült szégyenletünkben 

magunkra kötöznők 

a fügefák levelét, 

de moccanni sem merünk. 

Csak állunk dideregve 

meztelenül 

az iszonyú csendben. 

