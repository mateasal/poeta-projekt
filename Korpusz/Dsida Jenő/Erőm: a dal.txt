


Kihez szállnak ezek a nóták, 

tavaszi őrületbe szédül, 

mint márciusi álmodó fák. 



Kinek szürete: rím gerezdek, – 

erősen álljon meg a lábán, 

mert tudja meg: én sohse vesztek. 



Tudja meg: a halk zönge húrok 

megpendülnek az ujjaim közt – 

s nem tudtak így a trubadurok. 



Belőle a dal zengve vágtat 

patakzón ontja kópé lelkem 

a bús rezgésü tercinákat. 



Az ütemeket zengi, vágja 

és szentivánéj lesz a földön 

és megterül az álmok ágya. 



– Kiért e versek élni jönnek, 

boruljon hát a kebelemre 

s higyjen, higyjen az én erőmnek! 

