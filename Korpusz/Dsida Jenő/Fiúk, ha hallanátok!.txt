


Csöndes szép este van, 

csak néha mesél 

öreg világról, 

vén legendákról 

az ablakomba hajló 

sok-sok levél. 



Testvéreimre gondolok, 

akiket vert az átok 

és hallgatom 

a suttogást: 

Istenem! – Fiúk, 

ha hallanátok! 



Elmondják, hogy itt 

búsak a magyar lányok 

és jaj, mindegyik árva 

és köd borult 

körös-körül 

a Hargitára. 



Elmondják, hogy itt 

szomorúbb a fűzfa, 

nemesebb a kőris 

és szebb itt minden 

mindörökké, 

ha temető is. 



... Terveket temetek, 

elhagyok 

mindennap százat, 

de mégis, mégis: 

szívem se lázad: 

itthon vagyok. 



Ti messze ácsorogtok, 

hol a siket 

Duna siet 

s ívlámpafénynél 

idegenül nézitek 

a nagy vizet. 



Erre minálunk 

millió csillagú 

végtelen bolt 

s úgy tud sírni 

és fogni és hívni 

a Szamos, a Körös, 

a Maros, az Olt... 

