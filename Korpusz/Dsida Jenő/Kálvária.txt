


Vén hársfasor állja a templomot körbe, 

lombjai árnya mint sötétzöld sátor – 

Hej, igazi magyarok ezek a hársfák, 

hős, leveles tábor ez, – egyenes, bátor. 



Ha távolabb csendesen mélázva állunk, 

megüti fülünket orgonás ének 

és úgy látjuk végig a magyar hársfákat, 

mintha lassan a dombra mennének. 



Mennének szomorú, egyenes sorban 

mint tört népek nagyja, ki megváltást vállal 

és mutatnák magukat széles e földön 

és mennének szállni a néma halállal. 



Mi távolról mélázunk Nagypéntek álmán, 

s hogy szebb lenne lelkünk, ha Húsvétra várna 

még kétezer év előtt keresztfák mentek, 

most magyar fák mennek a Kálváriára. 

