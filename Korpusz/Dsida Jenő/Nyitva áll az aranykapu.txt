


Az erdők hívnak engem, hogy legyen tavasz, 

Száraz kutak hívnak engem, hogy buggyanjon 

fel mélyükön a kristályos, tiszta víz. 



Ma iszonyú nagy hit van bennem, 

hogy a kóválygó felhőknek is útja van 

s minden léptem után nyomot hagyok. 



Ezért nem szégyenlek beszélni magamról 

és nem szégyenlek a világ dolgairól, 

holott vak az én szemem és süket a fülem. 



Ismerjétek meg a fűben fekvő ember boldogságát. 

Ismerjétek meg az aranykaput: nyitva áll 

és kék patakok muzsikálnak a tövében. 



Testvéreim, 

Legyetek jók és szentek! 

Szeressétek a bárányokat! Szeressétek a madarakat! 

