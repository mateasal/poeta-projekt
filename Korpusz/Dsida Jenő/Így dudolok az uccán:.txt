


Zord kémény-rengetegbe, 

a városba megyek be. 

Ó, sokkal-sokkal inkább 

mennék a zöld hegyekbe, 

inkább járnék a selymes 

fűben, zörgő avarban, 

mint sápadt emberek közt 

e hörgő zűrzavarban. 



Minden sarkon tumultus, 

veszekedő zsinat. 

Vágyakból szőtt, finom 

pókfonalaimat 

motorkerékpár tépi 

cafattá s beleront 

halk, zümmögő zenémbe 

a rekedthangu gond. 



Egy őszi délutánon, 

amikor nem is hinnéd, 

egy őszi délutánon 

meglásd, megszököm innét, 

szűk szobámból nem a 

város felé megyek be, 

hanem ki, a szabad 

és távoli hegyekbe. 



Ott is maradok aztán. 

Eltévedek a sok 

fa sárga sűrüjében, 

medvék és farkasok 

hevernek lábaimhoz 

s így leszek remete, 

ki szirmon számolom: 

az Isten szeret -e? 



Nem bújt el senki jobban, 

nem hal meg senki szebben. 

Úgy hull rám az örök csend, 

úgy száll, keringve lebben, 

ahogyan – míg a lombot 

lágy szél fuvalma rázza, – 

kis ájult gyík fölé 

hull a levelek száza. 



Szívemből kék virágot 

sarjasztok kedvesen: 

hadd bukkanjon reá 

sétáló kedvesem, 

ki két napig pirosra 

dörzsölte szép szemét, 

mivelhogy béke lettem, 

boldog por és szemét. 

