


Temetett, titkos tartalom, 

haragos, híres hatalom, 

boldog, bizsergő, balga bőség 

lobogó lángú lehetőség 

ami énbennem él. 



Valami vágyas végtelen vagyok. 



Csak már csattanna fel 

e fojtó, fájó, forrasztott fedél 

és dörgő daccal durranna dugóm 

és csobognának csurgó csókjaim 

a vész-viharban vonagló világra! 



Ne lennék ilyen áldozatos árva! 



Akarni, adni, mit addig akarok, 

míg égnek bennem hörgő haragok, 

szaggató, színes, szomorú szerelmek – 

míg a ragadó, repülő napok 

rózsás lelkemre rontást nem lehelnek. 



Jaj, nem akarok poshadón pusztulni! 



Éljen az akkor! –: 

Akkor mindenki vére kell, 

Akkor mindenki énekel, 

erőt a lelken lenge kéj vesz, 

s daloló, drága, csodaszép lesz 

és táncra tart a fürge föld 

és lángos lelkem egyre tölt 

pirosan-pezsgő, pozsgás patakot! – – 



Várom, várom a villanó varázst! 

Várom, várom a vigadó napot! 

