


Csak egy délután nem voltál velem. 



Te Szépség! 

Te Jóság! 

Művészetem! 

S én visszahulltam szakadékaimba. 

Minden szép álmom, amit építettél, 

Magábaroskadt zordan, hirtelen. 



Csak egy délután nem voltál velem. 



Csak egy délután hagyott cserben 

a képed – 

S én megrúgtam az uccaszéli koldust, 

megátkoztam a tavaszi napot 

és száműzöttként, akit dühe éget, 

sírva dőltem a nagy bánat-avarra. 



Csak egy délután maradtam magamra. 



Holtkomor kertben 

homlokom vertem, 

lihegve, habzón téptem a ruhámat, 

míg néztem kábán, dúltan, véresen. 



Csak egy délután nem fogtad kezem. 



... Azután újra mindent bánva, 

lettem kékszemű kisgyerek, 

ki nádtáltoson Óperenciát jár, 

s vonatot játszva sistereg, 

ki csöndes, szelíd, sírós alkonyatkor 

fáradt hegedűn álmot hegedül... 



– Olyan bolond és olyan árva lettem, 

pedig csak egyszer hagytál egyedül! 

