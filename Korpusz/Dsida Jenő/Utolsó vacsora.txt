


Kezében megtörik az ostya. 

Az arca ólomszürke már. 

( Szétzilált ágyán Mária töpreng: 

Merre jár, jaj, merre jár ?) 



Judás éjsötét szemébe 

kapzsi vágyak karvalya ül ki. 

( Mária sóhajt csöndesen; 

Fájdalmas áldás Jézust szülni.) 



– Bizony mondom, az Atyához megyek, 

mielőtt a Vigasztalót hoznám – 

( Mária susogva fohászkodik: 

Vezéreld haza hozzám !) 



Fáklyások lopóznak a hegyre, 

az olajfák furcsán összesuhognak... 

( Mária egyedül sírdogál: 

Mi lesz holnap ?) 



Hirtelen búgó szélvihar hördül, 

a Cedron morajlón felrian – 

( Mária belesikolt az éjbe: 

Meghal, meghal a fiam !) 

