


Éjfél felé jár. 

Künnt ordító szél szárnyán 

kavarog a hó – 

lent elterül – hullámzó takaró, 

s a csörömpölő cégértáblák 

átkozva szidják a cudar időt. 



... Bennt a kicsi, hideg cellában 

szomorú-arcú Mária kép előtt 

imádkozik a páter. 



A képkereten összefogózkodva 

elhervadt rózsák koszorúja csügg le 

– meg-meglibben a befütyülő széltől, – 

s az Isten-anya jóságos szép arcát 

idegen, túlvilági 

bánatszínekkel fátyolozza át. 



Csend. Imádkozik a barát: 



– Jó kis fiú volt, 

szeretett Téged! 

Ne vedd el Tőlünk, 

mert szép az élet! 



Ragyogó szemmel 

nézett a harcra 

s mindig piros volt, 

mosolygott az arca... 



Most szomorú szegényke 

most nem örül, 

most hervadt és beteg, 

mint a rózsák a szentképed körül – 

de most is hiszi még, 

hogy a Te szíved mindig könyörül. 



Mert rózsa volt ő: 

Isten ecsete volt festékbe mártva, 

Ő végezte a színkeverést – 

mert rózsa volt ő: 

mámor-illatú, kacagóan édes, 

remegő csókos, tavaszi és hamvas. 



Most ő érette imádkozom én: 

hallgass meg, hallgass! 

Nézzél le szépen beteg kis fiadra 

nagy szenvedését megkönnyezve lásd 

s adjál a Te 

szép földi rózsáidnak 

tavaszt, meleget, hitet, gyógyulást! 



Éjfél után van. 

Künnt ordító szél szárnyán 

kavarog a hó – 

lent elterül – hullámzó takaró – 

s a csörömpölő cégértáblák 

átkozva szídják a cudar időt. 



... Kicsi házikó patyolat kis ágyán 

lázálmos-arcú, beteg kis fiú, 

s fel-felijedve hallgatózik, 

míg a szél odakünt 

üvöltve, süvöltve, sikoltva fú, 



Anyám vizet! – felnyöszörög 

és szerteszét 

tapasztja tágranyílt 

két fekete szemét. 



– Anyuska, jer ide! 

Nézd, olyan régen nem zokogtam 

s most sírni kell – 

hát hadd sírjak neked! 

Anyuka, tudod, hogy én meghalok? 

és úgy félek, ha nem vagyok veled! 



Úgy-úgy, csak simogass! 

Ugye, hogy engem szeret a jó Isten, 

amint Te is szeretsz – 

pedig meg nem érdemlem, 

mert rossz kis fiú voltam: 

megbántottalak sokszor – nem akartam, 

s most nagyon bánom, látod... 

Ugye, hogy nem haragszol, 

Ugye, hogy megbocsátod? 



Múltkor a kamarából 

– olyan merőn az arcom miért nézed? 

Múltkor a kamarából 

elvettem én egy ici-pici mézet, 

pedig Te nem engedted azt nekem. 

Ez volt azóta legnagyobbik gondom... 

Most már meghalok, nem baj, ha elmondom. 



Aztán a bokrétádból 

kivettem titkon egy szép rózsaszálat, 

hogy a gomblyukom ne legyen üres. 

Tudod: oly szép volt, illatos, tüzes, 

ragyogó színre festett – 

Tudom, hogy aztán sokáig kerested. 



Elvittem annak a szép, őszhajú 

jóságos, szent papbácsinak, 

akinél jobbat még sohase láttam, 

ki mindennap megcsókolt, 

s megsimogatott az iskolában. 



Odaadtam neki: 

Van egy gyönyörű Szűz Mária képe, 

Karján kis Jézus – csudaszép dolog – 

öleli anyját, boldog, mosolyog, 

arca, mintha csak május-szél lehelné – 

Odaadtam neki: 

tegye a képe mellé. 



Amikor láttam, a szívem úgy égett! 

Ha meghalok, s nem látom többé, 

csókold meg azt a képet! 



... De nézd, Anyuska, hogy ver a szívem, 

hogy riadoz, hogy verdes! 

Nem, most már csendes, 

alig üt lustán, 

jaj – fáj – fáj – 

Édes anyuskám, drága jó anyuskám! 



De milyen furcsa vagy te! 

Sohse éreztem, 

hogy a karjaid ilyen puhán fognak 

és szárnyad is van, mint az angyaloknak, 

Hogy fénylik a kis lámpa! 

Hogyan csapkod a lángja. 

Nézd, olyan, mint a nap! 

– 

Ki az, akitől fénysugarat kap? 

– 

Repülök messze, 

de milyen szép! 

Virág... sok rózsa... 

Szűz Mária... 

Meghalok, csókolj, csókolj meg, anyuskám! 



... Kicsi házikó patyolat kis ágyán 

nyugodott arcú, sápadt kis fiú, 

s zokogó anyja 

reáborulva 

nem hallja már, hogy odakünt a szél 

üvöltve, süvöltve, zokogva fú. 



Hajnalodik, 

elül a hóvihar. 

Bent a hideg, kicsi cellában 

csonkig égetten pislákol a gyertya, 

s a Mária kép előtt 

imádkozik a páter: 



– Jó kis fiú volt, 

szeretett Téged, 

Ne vedd el Tőlünk, 

mert szép az élet. 



Ragyogó szemmel nézett 

a gyerek-harcra 

s mindig piros volt, 

mosolygott arca. 

Most szomorú szegényke, 

most nem örül, – 

most hervadt és beteg, 

mint a rózsák a szentképed körül. 



Gyógyítsd meg szépen 

s tedd őt boldoggá, ahogy akarod, 

mert a rózsáknak élni kell – – – 



Zokogva borul arcra a barát, 

– és legyen meg a Te akaratod! 



Reggel van – 

felnéz – csend 

barázdás, fakó arcát 

a lecsurgó könnyek 

simára mosták 



és néz és felkiált – – – 



A kép körül az első napsugárban 

kacagó-fényű színpompában 

élnek, virulnak, ragyognak a rózsák. 

