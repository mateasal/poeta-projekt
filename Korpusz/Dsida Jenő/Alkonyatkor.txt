


Olyan jó mostan idebent! 

Lelkem sok alvó álma ébred 

S némán, mint éji denevérek, 

Keringenek fejem körül... 

Ülök hallgatva, egyedül 

És olyan édes ez a csend! 



Olyan jó volna mindig így! – 

Mikor az álom elsimít 

A homlokunkról bút, barázdát 

S a szenvedélyek: zárt vadak 

A börtön vasát meg nem rázzák: 

Mikor az Élet hallgatag 

S a Csonthalál rá nem irígy, – 

Olyan jó volna mindig így! 



A csend riadtan megrezeg! 

Lélekharangként üt az óra. 

Mintha hívná egy búcsúzóra 

A sírbahulló perceket; 

Cserépvirág lesárgult szirma 

Halk zizegéssel száll kezemre 

Mintha zokogna, mintha sírna, 

( Mintha az őszről verset írna) – 

S én fájó szívvel – ébredek! 

