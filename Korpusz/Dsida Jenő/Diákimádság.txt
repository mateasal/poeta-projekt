


Idegen szavak bábel-zavarából 

félrevonulva, ím, lelket cserélek 

s kezemet szépen összekulcsolom – 

Te még megértesz, ugye, Istenem, 

akkor is, hogyha – magyarul beszélek? 



Künt sáros, hullott, őszi levelek. 

Csupasz fák ólmos, felhős ég alatt, 

lomha köd fojtja a melódiákat – 

és csak én vagyok egyedül merész, 

akiből most is imádság fakad. 



Engedd Uram, hogy két karom kitárjam, 

s szívem igya fel mind-mind az esőt 

és tönkreszikkadt, szomjas talajából 

csiráztassál ki valami szent álmot, 

szépet, boldogat, nagyot, jólesőt! 



Acélozzad meg két karomnak izmát, 

hogy szebb jövendőm piros hajnalán 

nagyon erősen megöleljelek, 

s kebleden sírjam le a múlt bűnét, 

utolsó Védőm, Istenem, Atyám! 



Hadd bontsam ki majd selymes lobogómat, 

s míg sziporkázó, víg tavasz ragyog – 

csordultig telve hittel, akarással, 

zenés ajakkal kiáltsam az égbe: 

Istenem, olyan fiatal vagyok! 

