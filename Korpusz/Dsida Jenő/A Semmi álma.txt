


Elszenderült a Semmi 

S iszonyú furcsát álmodott: 

Hogy Valami lett, azt álmodta, 

S az a Valami – én vagyok! 



És azt álmodta, hogy a messzeségben 

Előttem ősi cél ragyog 

Nagy, ismeretlen cél, amely felé 

Rejtelmeknek bús körén keresztül 

Megyek, megyek – – – 



És jönnek szembe utasok 

És kérdeznek: honnan jössz? 

És felelek rá: nem tudom! 

És kérdeznek: hová mégy? 

És felelek rá: nem tudom! 



Lopódzva jő az Alkony, – 

Lilába olvadnak a zöld mezők 

És szürkébe a kék hegyek, 

És én fáradtan, csüggedt fővel 

Megyek, megyek!... – 

– – – – – – – – – – – – – – – – – – – – 

Milyen furcsákat álmodik a Semmi! 

