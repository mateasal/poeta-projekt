


Morzsolgatjuk az imádságot 

s azt hiszik mások: fal-fele fordultunk, 

azt hiszik mások: réges-régen alszunk 

s akkor csordul az éjszakai könny. 



Hiába szólunk: butaság csak! 

Hiába szólunk: mire jó ez? 

Hiába mondjuk: ne ömölj! 



Pereg, pereg a könny. 



Olyan ez, mikor dugott kincsünk 

szobáját szellőztetjük, 

mely nagy időn át pecsételve volt, 



vagy egy rejtélyes kéz-húzásra 

felgördül a nagy, rejtő éjji függöny 

és befénylik a hold: 



Ilyenkor meg-megcsillan pillanatra 

a senkitől se látott 

mosolyfalakba zárt igazi kincs, 

a mélységes, nagy, drága szomorúság!... 



Az óra éjfelet ver – – 

– Pereg, pereg a könny... – 

