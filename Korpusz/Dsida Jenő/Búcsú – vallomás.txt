


Ha búcsúnkat az ég is dübörögné 

és harsonázná ezer harsonával – 

Te tanárom vagy nékem mindörökké. 



Gonoszok keze bitófát verhet 

s ólomból rakhat bitófát válladra 

akkor is szépen hurcolod a terhet. 



A régi görög bölcsek 

hatalmas, titokzatos lelke 

ölel át 

és gondolkodás nélkül hörpinted ki 

a Sokrateszek méregpoharát. 



Véres fejeden töviskoszorú 

mégis vigasztalsz úton-útfélen, 

és ifjú lelkek gyógyszerét kínálod. – 

csak egy kicsit a szemed szomorú. 



Mondd, Mester 

nagyon sajognak a szegek 

amelyekkel a kezedet átverték? 

És enyhíti -e nagy fájdalmadat, 

ha vallomást teszek? – 



Nehezebb lesz, de istenibb az út, 

ha ösvényeit nyomaidon járom, 

s a kacagók szemébe, 

a gúnyolók szemébe, 

a gyűlölők szemébe 

büszkén hirdetem: Te vagy a Tanárom! 

