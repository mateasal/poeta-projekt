


Rád mosolyogtam, 

s azon te szörnyen, ujjongva örültél, 

pedig őrültebb voltam az őrültnél. 



A sírás fojtott 

és megmarkolta szívemet a bánat 

és azt se tudtam: honnan, mire támad? 



De mosolyogtam. 

Tán nagyobbat is tettem volna érted, 

mert lelkemben egy régi kép kísértett, 



tavaszi szentkép: 

az égnek arcán tavaszi mosolygás 

cseresznye-fáról tarka virágontás, 



csupa arany-fény! 

Kacagó szívem tobzódott a kincsen, 

míg a magasban zokogott az Isten! 

