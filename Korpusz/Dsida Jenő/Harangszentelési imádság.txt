


Hála illessen Tégedet, Urunk, 

hogy fehér angyalaid szerte küldted: 

égett mezőkön sorra látogatni 

annyi holtat és annyi sebesültet. 



Összetört ágyúk, gyilkoló golyók 

sírtak mindenütt – rettenetes emlék! – 

de angyalaid repültek, suhantak 

s a véres ércet mind-mind összeszedték. 



S az lett belőle, mi volt hajdanán: 

toronyból csengő, alkonyati hang, 

békét hirdető boldog muzsika 

– giling-galang – szent, megáldott harang. 



Hála illessen Téged, Istenünk, 

ki áldott vagy és szent és végtelen – 

Zsoltáros hála – és égre könyörgőn 

még egy felsíró, félő kérelem: 



Szentelt harangod alkonyi szavára 

haljon meg most már minden gyűlölet, 

mely Heródesként parancsol trónjáról 

s minden születő mosolyt megölet. 



Mint összenéző esti csillagok, 

olyan jók, olyan boldogak legyünk 

és kézenfogva kérdezgessük egymást: 

Hallod: a harang – mit mesél nekünk... 



Szegény szívünkben lobbanjon ki egyszer 

mosolygós-szépen minden néma vád – 

Békélt homlokon friss-zöld olajággal 

álmodjunk végig minden éjszakát. 

