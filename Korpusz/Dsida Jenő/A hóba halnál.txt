


Odafönt már a Gutin tetején 

viháncolnak a szélhahoták. 

Özönletesen zúdul a hópiheraj 

s fehérek lettek a fekete fák. 

Odafönt, odafönt a havas tetején. 



Hajrá, turista! Nincs mit vesztened! 

Be nagy a köd! Sűrű a köd! 

Sikolts versenyt a hegyi viharral, 

szívd le tüdődre a jég-levegőt – 

Hulljon a hó és hulljon a hó 

s omolj le térdre a havas előtt! 



Hajrá, szabadulni, 

ha így lehetne! –: 

Leroskadnál egy holt fa tövére 

s te lennél a mély havasi alkonyatban 

az egyetlen láng, amely még égne – 

És sisteregve kialudnál... 

és hullna a hó és hullna a hó 

és hidd el, még sírni, sírni se kéne. 



Az istenverte kerge szél 

duhaj-didergőn dudolna dalt 

s a nagy városig elvinné a hírt, 

hogy hullt a hó és hullt a hó 

s valaki, haj, a hóba halt. 



Ki bánná, hogy a hóba halt? 

