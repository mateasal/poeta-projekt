


Nem égbe-nyúló nagy havas, 

felhőt csókoló Himalája – 

Alig is hegy, – jóformán domb 

és lassan felmegyek reája. 



Lent nyüzsög, siet a világ, 

mint fű közt futó sok-sok hangya – 

halkan, finoman felszürődik 

a fuvolázó pásztor hangja. 



– Látod -e lent a tarka várost? 

– Tudod -e, hogy emberek élnek? 

– Tudod -e, hogy ott annyi könny van? 

A nagy öreg fák így mesélnek. 



Aztán könnyezem egy kicsit: 

egy bokor ága szembe vágott... 

Békés a cél: Virághegyen 

szedek egy marék kék virágot. 



Sohse jutok tán magasabbra – 

– szívem valami ilyet érez, – 

de a zaj mégis alattam van 

és közelebb vagyok az Éghez. 

