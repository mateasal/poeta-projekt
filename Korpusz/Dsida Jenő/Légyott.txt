


A kis szobában 

csillagok hevertek 

sepretlenül, 

mint limlom és szemét 

s a toronyórák 

egyre-másra vertek. 

Akkor lehunyta 

nagy, sötét szemét. 



Haja bozótja 

lassan kúszni kezdett 

és körbeszőtte- 

fonta a falat. 

Szíve, kit bomlott 

keble kieresztett, 

darázsként szállt 

a mennyezet alatt. 



A száj fölött 

ibolyalángok gyultak. 

Kezéhez értem: 

nyirkos ujjai 

halk zizzenéssel 

sorra földre hulltak, 

mint hervadt szirmok 

szoktak hullani. 

