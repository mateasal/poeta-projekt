


Én mindig csak írok 

és Neked is írok. 



Én a szomorú, csúf lantos diák, 

akit a Sors még vádolni se hagy – 

küzdő embernek olyan kicsike, 

játszó gyermeknek olyan szörnyű nagy, 

hát mit tehetnék egyebet? 



Én mindig csak írok, 

s nem fáj, hogy lesz, ki más utat követ, 

lesz, aki bókol, 

lesz, aki csókol 

mosolygó, boldog, szerelmes követ. 



Én bágyadt vagyok, távoli, ködös 

és szomorú, mint ősszel a hegyek, – 

én jöttem és megyek, – 

és én semmit se kérek 

és adni semmit sem bírok, 



Istenem! én csak álmodom 

és – és írok, írok, írok... 

