


Néha kidőlnek a rongy kulisszák, 

s néha a vörös Valóság-vámpírok 

vérünket isszák. 



Néha küzdünk s csak nyugalmat kívánunk, 

de nincsen, nincsen, nincsen békesség 

és nincsen álmunk. 



Néha őrülten futunk, fejetvesztve, 

s a mezőn sírva borulunk le a 

határkeresztre. 



A kétségbeesés szívünket vájja, 

Felibünk ködként terül az életnek 

tragédiája. 



Mindenütt minden feketére festett – 

és enyhülésül írunk egy ilyen 

iszonyú verset. 

