


Különös vendég lép szobámba, 

az ablak esti, halk lila – 

jöttére leng a lámpa lángja... 

Mindünknek meg kell halnia... 



A kandallóban sírva pattog 

két nyirkos, égő bükkhasáb – 

a rőt zsarát csak gyűl alattok – 

A vendég ajka: némaság. 



Talán egy vándor, régi emlék, 

nézem az arcát: ki lehet? 

Ha megszólalna, mit felelnék? 

Miért lehel rám hideget? 



Mi ez? Életen túli álom? 

Asztalra fekteti kezét. 

Ki ez? Jelenti tán halálom? 

Gyáván tekintek szerteszét. 



Már-már sikoltás gyűl a számban, 

de csak némán marasztalom. 

S elmegy. Tömjénszag ül szobámban. 

S nagy, égett folt az asztalon. 

