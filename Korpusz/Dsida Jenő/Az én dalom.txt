


Az én dalom a bérci hegynek 

Vidáman csörtető patakja, 

Madárka, mely a boldogságát 

Minden fán, bokron eldalolja. 



Az én dalom az őszi lombok 

Borús, sejtelmes suttogása, 

Hulló levelek zizegése, 

Hollószárnyaknak csattogása. 



Az én dalom földet megrázó 

Dörgése a haragvó mennynek 

Amelyre a zúgó visszhangok 

Vad rettegéssel jaj-t felelnek. 



Az én dalom egy halk imádság, 

– Rebegik lázas, haló ajkak, – 

Egy-egy utolsó kondulása 

Szívemnek, e repedt harangnak. 

