


Sűrű függöny a szobám ablakán. 

Magamat győzni sötét szűk porond. 

S míg csata előtt befelé mélázok, 

kis cigarettám nehéz füstöt ont. 



A régi szép hit ős-misztikumát 

érzi lüktetni forró-táncú vérem 

és makulátlan áldozati mén: 

sok büszke álmom meghal hófehéren. 



Ha ez a kínos álom-sorvadás 

lelkemen őröl és faragva fúr, 

nem vigasztal, hogy Hadúr így kivánja, – 

mert azt mondják, hogy – nem él már Hadúr. 



... Tanúságtalan lomha szavai 

sötét óráknak lelkemre vetik 

fojtó fátylukat. – A percmutatót 

nézem üresen – tán mindéltemig. 



Múlnak az órák a várt csata nélkül. 

Áldozati füst lassú gomolygása 

csak cigarettám bodros füstje már – 

de rejtett zugban azt sincs, aki lássa. 



A függönyön túl a dühödt világ 

egymásba-tépő orgiát kacag, 

s egy sóhajtásba (hogy "nem érdemes ") 

belefúlnak a régi jelszavak. 



Üres nagy rímek, céltalan betűk 

kénes forrása hiába buzog, 

mert érzem, hogy egy gőgös rándulással 

minden múlt írást keresztül húzok. 



Egy gondolat szájamat keseríti 

s arcbarázdámat keményebbre vájja: 

– Hogy így hal meg majd – terméketlenül – 

a táltosok egy késő unokája... 

