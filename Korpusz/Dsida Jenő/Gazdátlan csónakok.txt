


Morajló, szörnyű vizet látok. 

Összegyűjtött minden sikolyt: 

Az Ontarió és a Gangesz 

s a magyar Tisza összefolyt. 



A fekete ár hömpölyög. 

titkokat beszél és susog, 

feléhajolnak síró fűzfák, 

sötétvonalú ciprusok. 



A zörgő parti nádasok közt 

gonosz nézésű est lapul. 

Messziről csónakok suhannak 

szomorúan, gazdátlanul. 



Minden csónakra név van írva, 

– betűk ásítnak hideg űrt – 

és köztük ott van az enyém is – 

( Szegény már félig elmerült.) 



És panaszkodnak síri hangon: 

– Nagyot akartunk, igazat; 

még célt is igért hajdanában 

valami zengő virradat. 



Hittük, hogy leszünk életmentők, 

ha áldozatot gyász kutat; 

halászoknak fogást jelentünk, 

szerelmeseknek nászutat. 



Vezetőink a vízbe haltak, 

elszakított a gonosz ár 

és sötét éjben, nyirkos éjben 

csak egyet tudunk: soha már! 



... És elmerül az egyik sajka, 

másik suhanva messze tűn, 

Beethoven gyászindulót játszik 

felzúgó vihar-hegedűn. 



Pillanatnyi célos hívással 

néhány villámfény felragyog – 

S mennek végtelen, hosszú sorban 

a titkos sötét csónakok. 

