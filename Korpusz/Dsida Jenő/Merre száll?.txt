


Madár zeng s villan az égen 

fut árnya sötéten a réten 

fent tűzben két lila szárny ég 

lent hamuszürke az árnyék 



Röghöz tapad életem – ó jaj 

szállni be bús örök óhaj 

örök, de örökre hiába 

embernek földön fut a lába 



Valahol fent két lila szárny ég 

rohanok mord és hideg árnyék 

botladozom magam összesebezve 

messzire messzire – messze 



Ó merre száll az a langy dal 

az a fényes mennyei angyal? 

kinek lila szárnya ragyog 

kinek én csak az árnya vagyok. 

