


Mikor messzire mégy 

és árvult lelkem egyedül marad 

ujjadon viselsz egy szívemre-hurkolt, 

láthatatlan selyem-fonalat. 



Vékony-vékony fonál, 

mint őszi bánat vízcsepp fonala, 

mely vesszőzi a kertet, 

vagy zápor után szivárvány-sugárnak 

biztató igéje: 

Ne félj, hogy minden, minden olyan vert lett, 

szürke, borús tájon 

kisüt majd a nap – 

aki egyedül van, nem lesz mindig így: 

egyszer váratlanul 

tüzes csókot kap!... 

Csókot, mely édes, végtelen, örök! – – 



...S ha csak megreszket az ujjad, 

megrándul a finom kis fonál 

a szívem: a furcsa, színes üvegcsengő, 

kalapál, kalapál, kalapál. 



Zengő muzsikájára 

az egész világ rózsaszirmot hint el 

és virágok közt táncolok ujjongva, 

én az új, ifjú szerelem-bolondja, 

s a szívem, szívem csörög és csilingel: 



Szürke, borús tájra 

kisütött a nap – 

Aki egyedül van, nem lesz mindig így – 

egyszer, váratlanul 

tüzes csókot kap, 

csókot, mely hosszú, végtelen örök!... 



A vékony fonál meg-megrándul 

s a szívem kacag, csilingel, csörög. 

