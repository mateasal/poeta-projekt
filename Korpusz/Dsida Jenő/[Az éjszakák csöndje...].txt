


Az éjszakák csöndje: fojtott nyugtalanság. 

Viharhántott fenyők zúgnak a hegyoldalon, 

a patakok mormolnak itt is, ott is 

és sietnek valamerre. Sietnek, sietnek. 



Amikor vízvájta odumba menekültem 

a farkasok elől, mikor tüzet gyújtottam 

a barlangszáj elé: tűzzel falaztam be 

magamat s zártam el mindenektől. 



A tűzön túl: villogó, éhes farkasszemek, 

rövid, homályos nappalok, hosszúra 

nyúlt, csillagtalan éjszakák, fenyőzúgás, 

kisértetjárás, mindent betöltő idegenség. 



Tudom, hogy önmagamból nincsen út semerre. 

Vörös tűz ropogja a remeték dalát. 

S csak álmomban járok faluról-falura 

örökbékét furulyázva a föld lakóinak. 

