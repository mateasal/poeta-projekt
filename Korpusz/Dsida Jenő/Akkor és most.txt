


Emlékszem: egyszer messze voltam, 

Köröttem susogott a fenyves – – 

Emlékszem: akkor messze voltam 

És mégis mindig rád gondoltam 

Miért vagy olyan messze, kedves? 



Szemem lehunytam – fújt a szellő. 

És azt álmodtam: megcsókoltál – – 

Halkan, hűvösen fújt a szellő 

És szétfoszlott a távol-felhő 

S valahogy olyan közel voltál. 



... Most itt vagyok és látlak egyre, 

Szavaid mindig hozzám jutnak 

Víg kacagásod cseng fülembe, 

S kezedet fogom két kezembe, 

S valahogy mégis – messze tudlak!... 

