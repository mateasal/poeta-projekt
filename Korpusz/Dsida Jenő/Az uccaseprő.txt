


Hajnal. Dudolva ballagok 

hazafelé sok apró-cseprő 

dallal szivemben. Rámköszönsz, 

te szegény, piszkos uccaseprő. 

Oly tisztességtudón köszönsz, 

míg körülted porzik a reggel: 

egyszerre csordultig telek 

alázattal és szeretettel. 

Megállok s elnézem soká 

zsíros, barázdás arcodat, 

gémberedett, nagy kezedet, 

torzonborz, sárga bajszodat 

fölötte a pálinka-gőzzel. 

... Őt látom most, a mennyeit 

benned, ó rongyos uccaseprő, 

ki sepred a föld szennyeit, 

ki világ bűnét elveszed 

és jó vagy minden emberekhez... 

Testvér, ha az üdvösségre jutsz, 

rólam el ne feledkezz! 

