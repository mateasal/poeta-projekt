


Míg felnyílik a rozsdás závár, 

be sokat is kínlódsz vele! 

Azután indulsz a fekete lépcsőn 

botolva, búsan felfele. 

– Hiába! Hiába! 



Talán ez a nagy, bús sötétség 

szédít meg néha, vagy a bor? 

Benned millió lázas dalnak 

zsibbadt zsongása haldokol. 

– Hiába! Hiába! 



Szemed álmosan, lomhán pislog 

és valóságot mit se lát, 

s minden sarokból rém-kísértet 

fintorgat feléd torz-pofát – 

– Hiába! Hiába! 



Szédülő szívvel, forró fejjel 

lábadat lomhán emeled, 

s még mindig nincs a várt Magasság 

még mindig nincs az emelet – 

– Hiába! Hiába! 

