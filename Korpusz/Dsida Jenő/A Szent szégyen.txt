


Mi szégyenünk: 

hogy kiürítjük lelkünk kamaráját: 

Éhes vagy? Egyél! Szomjas vagy? Igyál! 

– s mégis adózzuk a föld uzsoráját. 



Mi szégyenünk: 

hogy tavasz-esten a tilosba mentünk 

s örök-gyermekes, átölelő hittel 

rímes magzatot fogamzott a lelkünk. 



Mi szégyenünk: 

hogy nem szégyelljük azt sem, ami már van, 

s foszlott-elárult megbélyegzettségünk 

hisz a bűnéből kifürdött világban. 



Mi szégyenünk: 

hogy szívünk néha a vérével ír, 

hogy nem lépünk a káromlók hidjára 

és papírunk nem fekete papír. 



Hogy imádkozzuk: 

– Velünk a könny! Hát ki van ellenünk? 

s jajdulásunk is muzsikába [olvashatatlan szó] 

Ez a mi dalos, örök szégyenünk. 

