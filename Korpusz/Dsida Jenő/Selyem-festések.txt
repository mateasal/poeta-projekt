


Lejöttem a dombról, mert a fatörzsön, amelyen ültem, hangyafészek volt és a közeli méhes lakói fülem körül dongtak. 

Lejöttem ide és leültem a patak partjára s lábamat, mint egy kis gondtalan, thüringiai pásztorfiú, lógattam a vízbe. Most itt ülök. A patak folyása csendes és én gondolkodhatom életem folyásáról. 



A világ dolgai olyanok, mint a gondolataink, vágyaink és a mi lelkünk a természetet utánozza. 

A patak felé hajló karcsú fűzfa hasonlít betegágyamat virrasztó édesanyámhoz; a víz énhozzám rohan és úszik rajta virág is, lerágott körtecsutka is. 

Itt, az öblösödésben egy kis buta liba evickél, a hegyek mögül fellegek füstölnek és a falánk szunyogok nagyokat csípnek rajtam. 



Lekaszált margarétákat dobok a vízbe, lassan, egyenként. 

Emlékek ütődnek a szívemhez, lassan, egyenként. 

Például emlékszem arra a kis szőke német festőlányra, akivel a minap találkoztam és aki a kedvemért magyarul kérdezte: 

– Maga mikor fog muszáj lenni elutazni? 

Olyan kedves, naív, síró-nevető kék szeme volt. A szavakat úgy szürcsölte, mint a málnaszörpöt. Az életről beszélgettünk és ő azt mondta: 

– Tudja, mi nagyon szegények vagyunk a világon, aber unsere Seele... 

Megszorítottam a kezét és hazáig kisértem. 



Itt olyan megnyugtatóan szép minden. A táj. Szeretnék érteni valamit a festészethez. 

Tegnap a Zazar partján mentem és egy hírneves ismerősömmel találkoztam, aki festett. Néhány kihízott malac is arra lábatlankodott: röfögtek a képre. 

– Műértők – kacagtam. 

– Hagyja el, barátom, – mondta az ő szokott oktató hangján – sok ember többet malackodik és kevesebbet ért a művészetekhez, mint ezek. 

Megint kacagtam: őneki igaza volt. 



Most végigcikázik előttem összes versem, amit életemben írtam. Félek az utcán járni: hátha valamelyik embernek eszébe jutna, hogy leüssön, mint sokszoros gonosztevőt. 

Mennyit is küzdöttem a formával, Istenem! Verspatakjaim hol csobogva csergettek, tisztán és játékoson, hol méltóságosan hömpölyögtek, mint a Szamos hullámai, hol posványosan züllöttek szét és én nem tudom: hol állok meg velük. 

Érdekes: most selyemre festek – selyempuha a ceruzám hegye, – és még mennyivel érdekesebb volna, ha húsz-harminc kép után jönne egy szél és belelibbentené az egészet a vízbe... 

Vinné, vinné az ár... Valaki kifogná... 

... Ejnye, öt percen belül már másodszor jut eszembe az a kis szőke, német lány! 



Megzavarnak gondolataimban. Bogárszemű parasztlány jön a patak tulsó oldalára, hogy bemerítse csuprát. 

A víz fekete és haragos a bennefürdő fellegektől, de mégis finoman és kacagóan veri vissza a naptólsütött, gömbölyű arcot. 

Odanézek, nevetek és kezemmel üdvözletet intek át. 

Idenéz, szamárfület csinál és elszalad. 

Ó, Tagore, Tagore, India nagy költője, láttál -e te valaha ilyet? 



A patak még idegesebben borzolódik és egyre dagad. A hegyek között esik már. 

A fák komolyan összebólongnak a széltől és ütemesen potyog egy-két túlérett szilva. 

Odafent kugliznak: mindig nagyobb robajjal döngenek végig a golyók az ég boltozatán és valami megnevezhetetlen, túlfeszített szag van a levegőben, mely izgat, fenyeget és tompán sajogtat fejünkbe. 

Rohanni kell. Nagy cseppekben esni kezd. 

Recsegve, bömbölve iszonyú villám suhint a levegőbe: valahol lecsapott... 

– Mi Atyánk, ki vagy a mennyekben... 

