


Az ódonművű óra ver, 

a mennyezeten pókok szőnek. 

Homlokodon bánat hever, 

bánata özvegy, néma nőnek, 

ki fogyton véknyul, mint a hold, 

mert arra gondol, ami volt 

s hunyó tűznél fonnyadva fázik 

és arra gondol, aki holt, 

míg zöld, nagyárnyú lámpa mellett 

magányosan, csendben teázik. 



S akkor jövök. Halk nesze sincs 

saruimnak, mikor belépek. 

Nesztelen moccan a kilincs, 

borzadva néznek rám a képek. 

– Én is teázom, kedvesem... – 

mondom lágyan és kedvesen. 

A húnyt parázsnak lángja támad. 

És felakasztom csendesen 

kék sapkád mellé a fogasra 

fénylő, mennyei glóriámat. 

