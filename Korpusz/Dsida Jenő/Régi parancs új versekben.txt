


A pókhálókat nem kell összetépni, 

ha harmatcsepp-gyémántos 

tavaszi napsugárban 

kifeszítve állnak – – 

Csak hadd örüljön keresztes szövője, 

s nézzen a fényes tündérpalotából, 

mint fekete madárszem, 

bizakvón előre! – 

A pókhálókat nem kell összetépni. 



Ha olykor két szem vágyakozva néz rád 

s te nem szereted őt, 

ne legyen abból ellenedre kész vád 

az ő szívének bírája előtt, 

legyél iránta csupa, csupa jó, 

nevess felé egy életen keresztül 

cirógasd meg, ha félve összerezdül, 

hogy ne mondhassa: 

álomromboló! 



A szívem szava szól a te szívedhez, 

ha ki megérti könnyes szemmel érti: 

ragyogó álmot 

tarka pókhálót 

nem szabad soha soha összetépni. 

