


Cibálja a fákat a szél, 

cibálja a fákat a szél; 

Úgy lógok ki az élet ablakán, 

mint tépett zászlórongy a rúdon, 

belém kapaszkodik a szél, 

cibálja a lelkemet a szél. 



Mindig vihar, mindig vihar, 

nincs az embernek percnyi álma, 

tülkölnek az autók, 

a pocsolyák szemébe vágnak 

szeges ostor a hátán 

üvöltés tajték a száján! 

Gyermekingben kell futni a bölcsőtől 

a vérbefutott szemű őrületig. 

Holnap keresztül török az angyalok 

őrtálló seregén. 

Holnap az Isten lábához kúszok 

mint egy meghajszolt, megvert kiskutya 

s ott nyöszörgök a békességért!... 

