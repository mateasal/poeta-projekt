


Ne félj! 

Ebből a ködös, őszi álmodásból 

mámoros lesz és jó az ébredés: 



Álomba-sápadt, kuszált arcodat 

illatos szél csókolja végig, 

s minden rém-álmot magával sodor – 

Két csodálkozó, tágranyílt szemedbe 

belemosolyog a rádboruló 

lilabóbitás orgonabokor. 



Fejed alatt dús, haragos-zöld pázsit, 

erős, fűszagú, tavasz-levegő 

és te kacagsz – 

Kezedre száll egy fecske, 

csipegve csókol, csacskán csicseregve 

és úgy kiabál: 

– Ébredj, királyfi! 



Ne félj: 

Kék lesz az ég! 

Véredbe forrón átzeng a tavasz 

és bizony mondom: felébredsz te még! 

