


Hej, hogy lobogtak nem is olyan régen! 

Hej, hogy lobogtak: milyen lobogással, 

s messziről nézve 

olyanok voltak, 

mint sziporkázó csillagok az égen. 



Most is vizsgálom fényüket gyakorta, 

s olyan szomorúk, olyan haloványak: 

szegény haldoklók, 

kiknek erejét 

ezer kínlódás ezer felé hordta. 



S elgondolkodom: kicsi lángok teste 

talán beteg lett, talán halni készül; – 

mért nem táncolnak, 

mikor úgy kéne, 

mikor fázós és végtelen az este? 



Talán elmentek jeléül egy sírnak? 

Tán hamut hintett valaki reájuk? 

Tán lepaskolta 

valami zápor? 

Vagy akik rakták, talán belesírtak? 

