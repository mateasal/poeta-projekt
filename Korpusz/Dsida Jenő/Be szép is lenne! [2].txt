


Be szép is lenne fürödni a hóban, 

míg csókolva a fehér pihe ránk száll, 

majd hermelines fenyő-rengetegben 

felmelegedni piros rózsalángnál. 



Havas szilfákhoz puhán odalépni 

– ha csúcsaik közt sípoló szél vágtat – 

s ezüst csengővel, aranyos hajszállal 

teleaggatni, fonni minden ágat... 



Be szép is lenne: jégvirágos ablak, 

valami bánat, simogatva bántó, 

s ajkunkról hozzá eszeveszett ének, 

míg házunk előtt csilingel a szánkó. 



Nézni, nézni a bolygó tüzeket, 

ha betlehemi éjszakába futnak, 

szép, piros almát mosolyogva adni 

kigyulladt arcu kántáló fiúknak. 



Aztán leülni, imádkozva sírni, 

hogy körülöttünk ilyen szép fényes lett, 

s végül csudásan, kivételesen 

fehér tintával írni ezt a verset!... 

