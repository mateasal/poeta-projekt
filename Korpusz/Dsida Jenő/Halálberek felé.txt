


Babrálok majd a reteszen, 

ajtót nyitok és visszanézek. 

Aztán az ajtót beteszem. 



Homályban, kicsi pamlagon, 

úgy foglak látni mindörökké... 

S az emlék-bongást hallgatom. 



Ottkünn némán az ősz fogad. 

A ködben mégegyszer megnézem 

függönyözött ablakodat, 



ahonnan az én balga, gyors 

szívem is kidobogott néha 

ahonnan nem látszott a Sors. 



Az őszre halkan hull a hó 

s egy már-már kitörő kiáltást 

elfojt a hamvas hangfogó; 



Szívemre halkan rápereg 

a hókristályok garmadája 

és előttem a halálberek. 



Fehér malom leng felettem – 

Belül könnyes csengettyűszó, 

De kívül a csönd mérhetetlen. 



Végzetesen megy-megy a lábam: 

Sors igéjét így olvastam 

Elémhult pogány Bibliában. 



Így akarják a régi fények, 

Fagyott őseink [olv.szó] 

S gomolygó skandináv regények. 



S mikor a hóra esti árny hull, 

mögöttem egy nagy, fekete 

Kapu zajtalanul bezárul. 



... Te meg újabb vágyak fölött 

tünődve állasz ablakodnál 

s nem érted ezt a nagy ködöt... 

