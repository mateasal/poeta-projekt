


Előttem áll a Kincsek nagy Hegye, 

amelyről nem tud senki a világon 

és csákányomat mélyen belevágom. 



Érzem, hogy mélyén rejtezik, 

mit törpe ezrek vágyas kínnal üznek: 

érzem, hogy mélyén lenni kell 

napfény-aranynak, 

holdfény-ezüstnek. 



Cseng, bomlik, hullik, dübörög a kő, 

s bár verejtékgyöngy ütközik orcámon, 

én rejtett kincsem csak nem jön elő... 



Uristen! Hogyha nékem kincsem volna, 

nem rejteném el hétzáros tanyán; 

Uristen! Hogyha nékem kincsem volna, 

Pazar szivemmel mind kiosztanám! 



Zendülnének nagy, zengzetes zenék 

és csilingelő, kincses muzsikámért 

megáldana a koldus-nemzedék... 



... Ha százszor ejtem csüggedő karom, 

vágni a vágyak százszor újra üznek, 

mert én tudom, hogy ottbent lenni kell 

napfény-aranynak, 

holdfény-ezüstnek. 

