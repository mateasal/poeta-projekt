


Lassan száll az esti ének, 

mintha az esti szél sírása volna – 

Alkony-biborban lassú ütemére 

méltóságosan hömpölyög a Volga. 



Partján szomorú, öreg muzsikok 

álmodoznak a ködlő messzeségbe: 

Nagy-nagy elfojtott, igaz orosz álmok 

könnyezik némán: béke, béke, béke... 



Én csak álmomban járok arra, 

Vágyódva, gyakran, mindennap talán, 

s megsimítom a parti, csonka fákat: 

– Innen sóhajtott haza az apám... 



Álmos fehér Szibériában 

pihézve hull a hó; 

s a szánkó vágtat 

és égre tör száz víg hahó-hahó! 



Messzire utazom. 

Az utak mentén rongyolt, 

didergő, sápadt gyermekek 

( Apám ilyenkor mindig haza gondolt ...) 



Különös, hosszú Verne-utazás, 

talán hat éve már. 

A hó halkan szitálgat 

és nyomunkban üvöltve 

farkascsorda jár. 



Megálljatok! – 

Hahó! – 

Leborulok az útnak peremére: 

Ne menjünk tovább, szent itt ez a hely; 

itt hullott el az apám vére! 

Itt megpihenni jó. 



A farkasok megállnak, 

a szél is elhal 

s pihézve, halkan, halkan hull a hó. 

