


Öreg költők, ti őszök fiai, 

holt idők sírján hervadt koszorúk, 

színesek, szépek, szelíd-szomorúk! 

Olyan a ti halkuló dalotok, 

mint a lebágyadt, őszi napsugár – 

Öreg költők, ti őszök fiai. 



Mert nem a nap lesz ősszel hidegebb, 

hanem a vén föld el-elbotorkázik – 

Mert nem a ti szent dalaitok hűlnek, 

hanem a lelkek futnak, menekülnek 

messze-jövőbe szárnyas paripán, – 

Nem dalotok lesz ősszel hidegebb. 



Mi repülünk el szárnyas paripánkon: 

ében-sörényén szalagos a vágy, 

és lázadt vérünk pihenőt se hágy – 

Míg láng dalokkal búcsút intünk, 

ősz fejetekre rózsát hintünk, 

s rohanunk, szállunk tüzes paripánkon. 

