


A csillagok fent néha nagy-vidámak 

és néha szívbe-tépő szomorúk 

de mindíg, mindíg, mindíg nagyon szépek! 



A csillagok a felhők szeretői, 

s azok reájok feketén borulnak, 

s irígyen rejtik földi szem elől. 



A csillagoknak nagyon jó szívük van 

és simító fényt táncoltatnak végig 

az élet tarka álom-szőnyegén. 



A csillagok mind dáriusi dúsak, 

s pazarul dobják a tömérdek kincset 

patakok, folyók, tengerek színére. 



A kis csillagok iszonyúan bölcsek 

és csöndes éjek bársony sátorában 

föléd hajolva, titkokat susognak. 



A csillagoknak kéklő szemök is van 

és olyan édes, hívó, nagy csalással 

tudnak a földre letekinteni vélök – 



A csillagok az örök eszményképek 

kik sóvár vágyra csókolnak fel mindent, 

s az embereket kéjbe kápráztatják. 



Ezer éjszakán, ezerszer zokogjuk, 

hogy a csillagok nagyon messze vannak, 

s a csillagokat nem lehet megfogni. 

