


Az ingaóra érces hangja 

komolyan és régen elzengte az éjfélt 

és én ültem magamra hagyva. 



Odakünn pislogtak a csillagok 

s a bólongató, nagy sötét akácsor 

képviselte az életet, 

meg a Hold, 

meg sok kicsi, fehér felhő-foszlány, 

melyek felette átlebegtek. 



Akkor nagy csend volt 

s a szobán átsuhant 

kilencmillió négyszázhatvanezer 

nyolcszázadik perce életemnek... 

s én belejajdultam a sötétségbe 

vágyón, szenvedélyesen, 

Maradj. 



Az égen bárányfelhők usztak 

s meg kellett volna halnom akkor, 

mint mesebeli öreg Faustnak! 

