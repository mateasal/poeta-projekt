


Eljött az este, álmos a világ, 

aludj, kisbaba, aludj, tente, tente!... 

Még mondok rövid, csacska kis mesét 

a ködös, néma, őszi reggelekről, 

ahová eljött Napsugárlevente. 



Eljött. – Szürkeség borongott a tájon, 

a bús, esőző, hervadt levelek 

beborították piros kis kalapját, – 

de a szívében muzsika sikongott 

és sarkantyúja halkan pengett. 



Az uccasarkon lantos-fiú állott, 

hangja fütyülő, ajka sípoló, 

bokáját illőn, szépen összevágta 

és meghajolva szólt a leventének: 

Tudod, én vagyok a Csirkefogó! 



Nem vagyok én rossz, sem istentelen 

csak nótám csendül minden vigalomba! – 

– hozzá édesen csengőn kacagott 

s megrázta tömött, selymes körhaját. 

( Minthogyha bizony nem is fiú volna !) 



– Hát szervusz, komám! – szépen paroláztak, 

tudták, hogy szavuk semmit sem palástol, 

meséltek ezer furcsa kis mesét, 

versenyt futottak kipirult orcával, 

s tüzesek voltak a barátkozástól. 



Minden ablaknál megálltak dalolni 

ősz városában, kószán, szerteszét – 

Éjszaka néha régi hold mosolygott 

és úgy adott a két ifjú barát 

az embereknek éjjeli zenét. 



Várták, hogy nyílik, tárul minden ablak, 

emberarc nevet, zöldülnek a fák, 

várták, hogy hurrát kiáltsanak rájuk, 

mirtuszt fonjanak a fejük köré, 

– hogy szebb legyen és jobb ez a világ. 



... Kietlen ucca ásított tovább, 

felleg rohant a piros hold elé. 

Némult ajkukon lüktetett a szívük, 

s az éjji szélben ütemek sajogtak 

és bánat-hang volt minden ütemé. 



Aztán nagy csend lett, néma hatalom, 

hullni kezdett az első téli hó – 

– Az uccasarkon magába-omoltan 

falnak fordulva fel-felzokogott 

a szegény, árva kis Csirkefogó. 



Lecsüggedt arccal, mese-vég hitével 

messze vándorolt Napsugárlevente – 

Eljött az este... álmos a világ... 

Most télbe fagynak a találkozások. 

Most aludni kell: tente, baba, tente! 

