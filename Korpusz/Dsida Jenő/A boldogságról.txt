


Sokat kerested, végre megtaláltad, 

Tenyereden kis gyémántkő ragyog 

És sugarai szerte sziporkáznak 

És éjszakáid fényes nappalok. – 



Kis gyémántköved szerteszét ragyog. 



És boldogságnak hívod a követ – 

Jaj, ne mutasd, se énnekem, se másnak! 

Én féltem a Te boldogságodat, 

Mások fondorral titkos vermet ásnak! 



Jaj, ne mutasd se énnekem, se másnak! 



Rejtsd el titokban, ne tudják hová lett – 

Talán szívedbe, talán máshová – 

Árvíz ne mossa, tűzvész ne eméssze, – 

Rabló ne lelje, ha kutat soká!... 



Talán szívedbe, talán máshová... 



S őrizve boldog, önfeledt mosollyal, 

Csak ünnepeken, néha vedd elő, 

Ha alkonyatkor csöndes-egyedül vagy, 

S körötted ül a Múlt, Jelen, Jövő. 



Csak ünnepeken, néha vedd elő! 



Akkor úgy nézzed késő éjjelig, 

Akkor jól megnézd minden oldaláról 

És látva büszke, ujjongó tüzét, 

A szent örömben semmi meg nem gátol! 



Akkor jól megnézd minden oldaláról! 



... És ha sugara bágyadt, szomorú 

És régi fénye homállyá fakulva, – 

Jöjjön a könny, a ragyogó, az áldott, 

Mely már annyi bút csillogásra váltott!... 



És boldogságod ragyogni fog újra!... 

