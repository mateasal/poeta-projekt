


Már a nap tovatűnt. 

Suhogás, zuhogás. 

Mi lehet odakünt? 



Fekete éjszaka. 

Nem félek, remélek... 

Érzik a vér szaga. 



Valaki odakünt 

kopog és topog és 

hallgatok: tovatűnt. 



Megölni ki akar 

idegen? Idegem 

csupa vad zivatar. 



Puha csönd. Künt pedig 

suhogás, zuhogás. 

Ablakom zörgetik. 



Talán már ég a ház. 

Kimenjek? Ne menjek? 

Valaki kaparász. 



Kezem a biblián, 

bús lélek, úgy félek!... 

Ki lehet? Mit kiván? 



Valami csúnya bűnt 

koholnak. Loholnak, 

suttognak odakünt. 



Félelmes, rút titok. 

Miatyánk... Miatyánk... 

Egyszerre kinyitok: 



– Hahó, ki volt!? – 

Csönd. Varázs. Hallgatás. 

Köszön a sunyi hold. 

