


Megkértél: írjak emlékül néhány sort 

S oktassalak valami bölcsességre! 



Mondd: honnan vegyem én a bölcsességet, 

Mikor utána égőn epedett 

Már annyi ezred annyi milliárdja, 

S színes szavaknál nem lelt egyebet? 



Jaj, mit írjak neked? 



Azt írjam, hogy a bölcsesség 

A szenvedés, a bánat? – 

Hogy szépség nélkül nincs boldogság 

És nincs szépség, ahol az ember 

A fájdalomtól menten állhat? 



Azt írjam, hogy a bölcsesség 

A nyugodt semmibe-vevés, 

Nevetve-eltűrése minden sebnek, 

Bár mélyre vág a kés? 



Vagy írjam, hogy a bölcsesség 

Nyugodt várása a titkos jövőnek, 

S míg mögöttünk az évek egyre nőnek, 

Fontoljuk meg, hogy nemsokára 

Minden, amit most valaminek látunk, 

Szétfoszlik, semmivé lesz!...? 



Hogy elmúlik a föld, a gond, a vágy, 

A csók, a bú, a sírás és írás, 

És minden akarás, 

Mint széjjelpattan minden buborék? 



Melyiket írjam? 

Melyiket mondjam? Ítéljen az ég! 



Te pedig addig ne vágyjál írásra, 

Csak olvasd a papírt, 

A szűz, fehér papírt, 

Amelyre még por nem szállt, 

És kéz nem írt! 

... Hidd el nekem: 

az ő beszédével a nagyvilág 

Sok bölcs igéje fel nem ér. 



Ha bölcsességre vágyol, 

Maradj te is fehér, fehér!... 

