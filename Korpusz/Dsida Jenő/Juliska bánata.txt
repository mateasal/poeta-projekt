


Juliska, mért maradsz benn, 

Mért nem játszol velünk? 

Juliska, mért szomorkodsz? 

Kedvedre mit tegyünk? 



Faggatják játszótársi, 

Vidám gyermek-sereg; 

De nem felel rá; arcán 

A könny pereg, pereg... 



Hivják a nagymamát most: 

" Mi baj van, tudni kell; 

Beszélj hát nagymamádnak !" 

De hallgat, nem felel. 



Csak aztán, nagysokára 

Jön meg siró szava: 

" Jaj, édes, jó Istenkém, 

Eltört a kis baba !" 



" Ne sírj, bohó Juliska, 

Ne búsitsd nagymamát! 

Ha eltörött az egyik, 

Veszünk majd más babát ". 



" Jaj, nem kell énnekem más, 

Ez egyet szerettem !" 

S csókolva tört babáját 

Zokog keservesen. 

