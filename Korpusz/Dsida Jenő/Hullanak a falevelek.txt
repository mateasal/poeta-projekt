


Nem tudok hinni semmi szebb jövőben, 

valahogy minden, de minden beteg 

a szerelem is őszi ködben alszik – 

most hullanak az akáclevelek. 



Ezek a hulló levelek: 

az én kis verseim 

bús üzenet az embereknek – távol, 

tavaszért küzdő, rokkant katonák, 

miket a lelkem mindörökig ápol. 



Hullnak, szitálnak, 

alig-alig élnek – 

Mindenkinek szól! Sirassátok el – 

( Szeretném mindet megcímezni szépen, 

s feladni postán, – ajánlott levélnek... 



Aztán rádőlni a kopott, kerek, 

szomorú postafalra 

és sírni, sírni, zokogni napestig ,) 

– mert hullanak az akáclevelek. 

