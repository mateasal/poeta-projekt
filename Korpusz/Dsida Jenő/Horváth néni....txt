


Horváth néni felnyöszörög, 

vastag varas seb a szája, 

enni nem tud, inni nem tud, 

még nézni is undor rája. 



Csupa varas seb a szája, 

csupa vastag seb a teste. 

Beszélni sem tud már régen, 

véknyan elsírdogál este. 



Érintetlenül kerül ki 

hűlt kávéja, híg ebédje, 

gyűrt ágyában égve fetreng 

Isten bélpoklos cselédje. 



Mikor éjjel sírni hallod, 

jön, hogy a melledet verjed. 

Az ápolónővér mondja: 

minden seb csak terjed, terjed. 



Horváth nénit kenegetik, 

csöndes türelemre intik, 

majd meggyógyul pár hét múlva... 

( Nekem is azt mondják mindig.) 

