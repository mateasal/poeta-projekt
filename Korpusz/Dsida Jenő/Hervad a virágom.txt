


Szomorúan nézek: 

Hervad a virágom, – 

Pedig csupa élet 

Illat volt a nyáron. 



Messze végtelenben 

Nem volt neki párja, 

Neki szólt legszebben 

A dalos madárka. 



Száz pillangó jött el 

Szerelemért esdve, 

Őt nézték gyönyörrel 

A csillagok este. 



Legtöbb harmatgyöngyét 

Rá dobta az égbolt 

Végtelenül gyöngéd 

Végtelenül szép volt. 



Éreztem, nem lennék 

Soha tőle távol, 

Féltettem szerelmét 

Minden napsugártól. 



Esténként elébe 

Letérdeltem halkan, 

Selymes levelére 

Égő csókot adtam... 



Jaj, mit is csináljak, 

Hogy most így ne fájjon?! 

Vége van a nyárnak 

Hervad a virágom. 

