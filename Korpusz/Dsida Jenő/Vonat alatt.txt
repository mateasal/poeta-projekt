


Azt hinnéd ugyebár, 

meghal, aki a pöfögő, dohogó 

mozdony alá hajtja a sínre nyakát. 

Jaj, látod, a sínre feküdtem, 

szikrát szitál és robbanva robog 

fekete, szörnyű korunk. 

S az én testem olyan erőtlen, 

az én nyakam olyan fehér, 

az én vérem olyan piros. 

És megtudod -e érteni, 

mit jelent 

meg nem halni, kinlódni csak, 

égő szikrát fogadni vérbefutott 

szemedbe 

s minden ébernél-éberebb öntudattal 

számolni a csattogó kerekeket. 

Egy – kettő – három – négy – 

öt – hat – hét... – 

