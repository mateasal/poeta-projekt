


Lábujjhegyen és halkan 

tűnnek nyarak, telek: 

akácvirágos dalban 

már nem köszöntelek. 



Már nem kutatom régen, 

hogy ki itt a hibás. 

Vagyok szomorú-szépen 

fel-felcsukló sirás, 



üresség a kalászban, 

romlott keserű méz, – 

gyűrődött mozivásznan 

elfakuló színész. 



Én régi gyermek-arcom 

csupa nehéz ború. 

Akkor vagyok, ha alszom: 

az ibolyás fiú. 



Tudod Te is, meg én is, 

hogy hiába vigasz: 

Az őszirózsa mégis 

hej, mégiscsak igaz. 



Kezemben őszirózsa. 

Ajtódra úgy lelek 

s Madonna, sorsok sorsa, 

elébed térdelek. 



Szomorú áldást kérek 

a rózsáimra én: 

sírását őszi vérnek 

vasárnap estelén. 



Hintsél mosolyt kocsimba, 

mely ősz szekere lett – 

Teremj – különös inda, – 

egy kis szeretetet! 



A vén kápolna csendes. 

Rád hajtom homlokom, 

kezed hajamon repdes: 

galamb a romokon. 



Ottkünn finoman, halkan 

tűnnek nyarak, telek, 

s én csak sírok e dalban... 

Most így köszöntelek. 

