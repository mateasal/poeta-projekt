


Fent csillagos az ég 

s a nagy, merev, titáni csendburában 

parányi, zsongó darázsfészek: 

a város. 

Különös, buta, kis világ 

hol zöngő nótát zümmögetnek 

a mámoros zenészek. 



Fent csillagos az ég 

lent zsibong, törtet, fut, liheg, 

zörög, zenél, mulat a város 

és szerteszét 

a nagy ívlámpák végtelen, 

hivalgó, tündéri sora 

vakító fényt sugároz. 



Fent csillagos az ég, 

de a felséges, égi, nagy csodára 

még pillantást se dobnak 

az emberek: 

hiszen a lámpák szebbek, jobbak, 

közelebb vannak, fényesebbek, 

mint a csillagok. 



Villogó tűzben szikrázik a korzó, 

újult erővel zúg fel a zene, 

kering, röpköd a parfüm-illat – – 

fentről pedig ezalatt csendben, 

szomorún fut le 

egy meg-nem látott, remegő, 

fehér, kis csillag. 

