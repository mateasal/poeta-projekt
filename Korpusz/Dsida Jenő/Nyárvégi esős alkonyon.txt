


Szívemben tarka képek kergetőztek: 

bizony régen volt, jó pár éve már: 

... Gummirádlis, fehérkeztyüs vizitek, 

parfőmillatos, titkos budoár. 



Kékfüstű, könnyű, finom cigaretta 

és sampányi a kerek asztalon 

és forró szemek szembe mosolyognak 

és homályos a nippes kis szalon. 



És bálok jönnek tűzzel, muzsikásan, 

az arcokon a vér heve a ruzs... 

... Igy képzeltem el az élet folyását 

s ez a délután, jaj, milyen borus! 



Eső kopog az ablak üvegén, 

szomorú cseppek halk rekvieme 

és szomorú ázott sürgönydróttal 

összezokog a házak teteje. 



Sáros konflisból züllött-keserűen 

vén legény száll ki, álmosan, bután, 

ásítva felnéz sötét ablakomra 

és bezörget a szomszéd kapuján. 



Én hozzám senki, senki be nem téved, 

csak az alkonyi fanyar szürkeség – 

Hová lettek a csókos színes álmok 

és miért van, hogy csalnak a mesék? 

