


Lássátok, van egy lilaszínű őszöm, 

egy bolondul sajgó piros szívrubintom, 

zsebemben furcsán villogó húsz kavics: 

húsz év – 

és egy örökszép, fáradt, síró szerelem. 



De én nem tudom: mit kezdjek velük. 



Úgy szeretném, ha nem kellene írnom, 

hanem megértenétek, úgy, anélkül is. 

Úgy szeretném, ha mindnyájan ilyen szomorúak 

lennétek, mint én vagyok. 

Ősztől letarolt gyertyánfaligetben 

milliárd ember nézne a szemembe 

s mindnyájunk arcán egyszerre indulna végig 

egy égő-forró feloldó patak. 



Akkor érezném, hogy van világ, 

van közös, áldott, édes szomorúság. 



De így! 

Csak kiabálok, 

erőlködöm 

...s úgy szeretném kavicsaimat és rubintkincsemet 

észrevétlenül valakinek a zsebébe csúsztatni már, 

aztán befúrni a fejemet 

hullott levelek illatos párnájába 

és elaludni mélyen, nagyon fáradtan, 

gyermekesen, angyalosan, szelíden, igazán. 



Lássátok, én tudom, 

hogy ez a versem megint nem sikerült, 

hogy parányi hangom Óperenciákon túlra 

készült, 

de elnyelte a hab, elkapta a szél. 

Aztán meg itt ülök egyedül 

rőt lámpafény mellett, 

fülem körül kábult legyek donganak 

és én hiába vagyok ilyen mélységesen szomorú: 

senkise sajnál. 

Lássátok, én ezt mind tudom. 



S azt is tudom, 

hogy pár perc múlva darabokra töröm 

ezt a nyomorult tollat, amellyel írok 

és keserű, felbúgó sírással vágom darabjait 

a lámpa-üveghez, 

mert jaj, hiába kiabálok. 

Ki hallja meg a hangomat? 



Csitt, hallga... hogy sírnak odakünt a kicsi árvák, 

a kidobott, könnyes őszi szelek: 

Mi lesz belőlem? 

Mi lesz belőletek? 

Mi lesz a szerelmemből? 

