


Mint lassú őszi madarak, 

húztak a percek el felettünk 

s ócska albumot nézegettünk. 



A Mont-Blanc nagy gigászi árnya 

a víz tükrében is havas, mély, 

s csodákkal várt egy genfí kastély. 



Végig is jártuk a sok szobát, 

melyet a fantázia ácsolt: 

cukrot kerestünk, vagy kalácsot. 



Alkonyatkor bizsergő szélben 

libegett lelkünk lenge fodra; 

felsétáltunk a bástyafokra 



és átöleltünk mindent, mindent, 

mi visszaverte örök arcunk 

s csak akkor mienk, mikor alszunk. 



Végére járt az ócska album 

s utolsóra, mint könnyes álom, 

elmerültünk a Lac-Lemanon. 

