


Szívemet valami csuda erő hajtja 

és megcirógatom az írógépet, 

míg finom hangon kattog, s tovaléptet 

és ezt a verset komponálom rajta. 



Figyeljetek! –: 



Hallottatok -e szebb muzsikát ennél? 

Mikor a technika kevély vívmánya 

megtagadja nagy büszke származását 

és itt Nagybánya 

egy hegyre-néző üzletszobájában 

röpke kis dalok dalolója lesz. 



Meg vagyok vesztegetve 

és kibékülök az erdőirtással 

a kanyargó sínekkel, 

a gépzakatolással, 

én a Természet kicsi imádója, 

rajongó, énekes virágszedő. 



Éljen a dallal összecsókolózó, 

ifjú technika, emberi Erő. 

