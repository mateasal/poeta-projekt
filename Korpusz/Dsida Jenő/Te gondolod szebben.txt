


Királykisasszony! 

Virrasztok hiába 

és százszor fájó töprengésem egy: 

hogy jössz -e velem? 



Hófehér ruhába 

lépsz -e mellettem tömegek előtt 

s Csoda-országunk hozsannázó népe 

fog -e csodálni: koronázott főt? 

Gyönyörű lenne: zengő harsonákkal 

fényes fegyverű katonák velünk 

és minden öröm, orgonavirág, dal, 

illat, fényözön, vígcsengésű hang 

és mikor néha elfulna a lárma, 

hívna, csalna a kongó nagy harang, 

íves ablakú, fehérfalú dóm, 

hol múlt esküvők tömjénfüstje ott vár 

tavaszi napfény tengerén merengve 

és csupa-csupa liliom az oltár... 



Királykisasszony! 

Virrasztok hiába 

és zsongó fejjel azon tépelődöm, 

hogy öltözöl -e hófehér ruhába? 



Aztán elalszom. 

Az édes álom semmit sem vesz el, 

csak mindent meghoz: 

elémhoz Téged, szépen, szelíden 

és hívsz és megyünk, 



kézen vezetel. 



Míg kanyargósan hegyre visz az út, 

el-elmondod, hogy ez az, mire vágyol, 

a szomorú, nagy alkonyati köd, 

reánkboruló, hűvöscsókú fátyol, – 

...levelek hullnak, fenyőtobozok, 

s finoman szólnak: "Látod, szebb ez így. 

Én békét, csöndet, nyugalmat hozok. 

Csak menjetek, csak menjetek 

és permetezzen rátok a halálunk, 

rokon-végzetű kicsi levelek !" 



Te bólintasz a levelek szavára. 

Arcodnak minden izmát meglesem 

és nélkülem még mosolyogni sem tudsz 

és megyünk, megyünk lassan, csöndesen. 

Aztán megállsz és fülembe súgod, 

minek szépségét csak a szívem érzi: 

Hogy velem jössz e szép bánat-úton 

és nem fogsz többé soha visszanézni. 

