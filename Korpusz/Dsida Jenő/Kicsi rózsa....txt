


Ha nagyon egyedül vagy, kicsi rózsa, 

s végtelen éjjel ködharmata hull, 

én mellédsimulok hangtalanul. 



Ha árvaságod szívet-facsaró, 

csak szólnod kell és támaszod leszek, 

élő, egyszerű rózsafakaró. 



Ha síró, szellemjáró éjfelen 

végigszáguld a szél zúgva, seperve, 

eldughatod az arcod kebelemre. 



Ha babonázva arcodba mered 

a sápadt, kaján, torzult holdvilág-arc, 

elfödöm gyöngéden a szemedet. 



Ha fáj, ha üldöz valami titok, 

belefújok egy kicsi ezüst sípba: 

gondot-űzni tündéreket hívok. 



Alkonyatkor a napba bámulunk, 

imádkozva, míg eljön a sötét 

és álmodjuk az egymás közelét. 



S mikor szirmodat sóhajok se tépik, 

egy friss harmatú, boldog éjszakán, 

ketten, szótlanul felnövünk az égig. 

