


Vizes, szürke ködbe veszőn 

merednek fel a fák, 

s valaki jár a holt mezőn. 



Sápadtan, némán széttekint: 

Hát megint eljött a Halál, 

eljött az ősz megint, megint!... 



Tar ágak közt prédát keres 

a felsivító szél, 

de minden puszta és deres. 



Hűvös, fehér, ködbe veszőn 

merednek fel a fák, 

s valaki jár a holt mezőn. 



Milliós zöld bizodalom 

Most temetés-utáni, könnyes, 

nyirkosan-hideg hullt halom. 



Valaki csendben térdel rajta... 

Valaki sír! 

Csend!... hallga... hallga... 

