


Tíz évig fogom írni azt a verset, 

melyet a múltkor megálmodtam. 

Gyöngybetűkkel lesz írva – 

tiszta metszésben, aranyos tintával, 

selymes-fogású, rózsaszín papírra. 



Benne lesz minden, ami az enyém, 

szomorú arcom, 

reszkető lelkem: 

mélyen, komolyan benne leszek én! 



S egy hegynek tetején 

kimegyek akkor majd az erdőszélre 

és megállok a szédítő párkányon 

és nagy munkámat eldobom a szélbe. 



Libben, kavarog, kisebbedik, tűn, vész 

a vérvörösen szétfolyó alkonyatban 

mint szikra, mint fölpattant tűzvész 

s távolba nézve 

Volt-Nincs Országba 

elrepül messze... 



Letérdelek... – – – 

Mások hihetnek őrültnek, ha tetszik 

de én tudom, hogy akkor leszek művész... 

