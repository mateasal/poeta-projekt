


Be rossz ilyenkor céltalanul járni! 



Mintha komoran magam után húznám 

csöndes bánatát minden ősapámnak, 

úgy baktatok a szürke, őszi utcán, 

a nedves köveken, 

s a hullott, sárga levélhalmazon. 

( Néha van köztük egy-egy korapusztult, 

zöld levél; – 

azt felveszem és megsimogatom.) 



Hang nem riaszt, 

fény nem vakít – – 

csendesen, mélyen körülfigyelek, 

mintha keresnék valakit, 

aki késik, vagy nem akar eljönni. 



Kiürül minden boglyas fecskefészek, 

Akire várok, nem jön 

és aki jön, nem vártam, 

de mégis minddel furcsán szembenézek; 

Szemükben ott kísért a régi kép, 

a siratott, a nyári... – – 



Nedves, halk, esős, őszi délután 

be rossz egyedül, céltalanul járni! 

