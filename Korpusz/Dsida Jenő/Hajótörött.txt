


Ahányszor csak hajóra ültem, 

a vihar mindig újra jött, 

éreztem félő halál-lázat, 

mikor széjjelvált a bordázat 

s voltam mindig hajótörött. 



De a habokkal birkolózva, 

mikor a szív már elalél, 

és nem vár semmi, semmi jóra, 

mindig találtam új hajóra 

melyet felém hajtott a szél. 



És mentem tovább egyre, egyre, 

fáradtan, elaléltan, sután, 

millió őrült küzdelemben 

és kapaszkodva mentem, mentem 

egyik hajón, a másik után. 



Kit érdekel, hogy most másképp lesz? 

Orkán se bőg, vihar se szánt, 

papírhajóba ülök szendén 

és rózsaszínű partok mentén 

bolyongom be az Óceánt. 



S ezen a hajón nem fog semmi, 

se szél, se szirt, se tűz, se víz, 

ez a habokat egyre rójja, 

s ez a hajó annak hajója, 

ki mesét vár és benne hisz. 



Mit nekem most a régi gondok! 

Csak gondolázom csendesen: 

s az Óceán ezer csudáját, 

delfint, tündért, repülő ráját 

minden éjszaka meglesem. 

