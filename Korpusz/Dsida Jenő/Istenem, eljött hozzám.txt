


Istenem, eljött hozzám kicsi, 

kékszemű kuzinom. Sok éve 

feküdt teste a sírba, sok éve 

lebbent fehér lelke az égbe. 

Eljött hozzám és azt mondta: 

szeret engem és napközben is 

lát engem és szeretne több 

mosolyt látni az arcomon. 

Megsímogattam nagy szőke 

haját s az szikrázni kezdett, 

mint a csillagszóró a karácsonyfán. 

Hófehér köpenykéjéből három 

almát adott a túlvilági békesség 

ízeivel. De nem engedte, hogy 

őt magát megcsókoljam, hanem 

huncutkásan megfenyegetett. 

Aztán megigérte, hogy sokszor 

eljön és végtelenné tágult 

szobámban nagy, zöld csillagokkal 

gurigáztunk... 

