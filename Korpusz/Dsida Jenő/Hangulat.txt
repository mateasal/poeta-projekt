


Elállt az esti zápor is. 

A mély sötétben elmerültek 

a gesztenyefa sárga lombjai, 

e fájó, muszáj szeptember-bűnök. 



( Életem: –) 

A lámpafényen végigsurranok 

és a homályban eltűnök. 



Tán én is őszi fa vagyok, 

csupa sejtelem, csupa álom – 

S ha már levelem mind a sárba, 

bűnöknek, harcoknak utána 

a nyugalmat tán megtalálom... 



Csapongnak itt-ott víg denevérek. 

Esővert utca csillagfényben ázik 

s nyitott ablaknál fehérkezű kislány 

valami régi nótát zongorázik. 



A dallam szünetén 

kis tücsök ciripel. 

Fejem lágyan a villanyfára hajtja 

egy rámlehelő, fáradt esti bú –. 



Ilyent érezett – tán a bibliában – 

mikor egy este hazaindult, 

a tékozló fiú... 

