


A karácsony már messze-messze túl van, 

s ki tudja: mint ez, lesz valaha még? 

Tükörsima a januári jég 

és fürge lábak korcsolyája zurran. 



Mint lelkünkön sok mindennapi emlék, 

ha sebet tép fel régi-régi harcról. 

Talpuk acélja vonalakat karcol 

és elsimítani, jaj – be odamennék! 



– Míg halk kacajjal siklanak a párok, 

én támaszkodva csonkafejű póznán, 

álmodó szívvel valakire várok. 



Szemem kalandoz hópárnájú felhőn, 

mely szép fehéren mosolyog le hozzám 

és halkan kérdem: Vajjon ma is eljön? 

