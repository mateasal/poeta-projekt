


A szabad ég alatt tanyáztam. 

Gyermek voltam és karikáztam. 

Míg karikám gurult előre, 

ránéztem fűre, fára, kőre, 

holdfényre, napra, csillagokra, 

férfiakra és asszonyokra 

s mindenen – legyen új vagy ódon – 

elcsodálkoztam szörnyűmódon. 

Nem nézve így lábam elébe, 

e roppant gödör éjjelébe 

zuhantam. – Istenem, ha árva 

útfélen fekvő karikára 

találsz, kérlek, keress meg engem: 

E rút veremből végy ki engem! 

