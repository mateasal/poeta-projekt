


Alig kerültem ki a gyárból, – 

– Szép, fényes zengő zongora, – 

Most itt állok a szoba sarkán 

És sorsom olyan mostoha! 



Billentyűimen éjjel-nappal 

Két végzet-adta kéz cikáz, 

S olyan szomorú, amit játszik, 

Hogy sír az utca, sír a ház. 



Lágy mollba-ringó dalok árja 

Szívembe tép és fáj nekem! – 

Dalolnom kell, mert ez a végzet, 

Bárha akarom, bárha nem. 



S míg zeng az ének, sír a nóta, 

Merengő lelkem messze jár: 

Tán jobb lett volna nem születni!... 

Tán jobb is lenne halni már... 



Vagy asztal, szekrény, kályha lenni; 

Szív nélkül, néma, ostoba... 

Jaj, lennék bármi, bármi inkább, 

Mint zongora!... 

