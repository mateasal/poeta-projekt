


A legáldottabb kéz a földön, 

A te két kezed jó Anyám 

Rettentő semmi szélin álltam 

Közelgő létem hajnalán; 

A te két kezed volt a mentőm 

S a fényes földre helyezett... 

Add ide, – csak egy pillanatra, – 

Hadd csókolom meg kezedet! 



Ez a kéz áldja, szenteli meg 

A napnak étkét, italát 

Ez a kéz vállalt életére 

Gyilkos robotban rabigát, 

Ez tette értünk nappalokká 

A nyugodalmi perceket... 

Add ide, – csak egy pillanatra, – 

Hadd csókolom meg kezedet! 



Hányszor ügyelt rám ágyam mellett, 

Ha éjsötétbe dőlt a föld, 

Hányszor csordúlt a bánat könnye, 

Amit szememről letörölt, 

Hányszor ölelt a szent kebelre, 

Mely csupa, csupa szeretet! – 

Add ide, – csak egy pillanatra, – 

Hadd csókolom meg kezedet! 



Ha megkondult az est harangja 

Keresztvetésre tanított, 

Felmutatott a csillagokra, 

Úgy magyarázta: ki van ott; 

Vasárnaponként kora reggel 

A kis templomba vezetett... 

Add ide, – csak egy pillanatra, – 

Hadd csókolom meg kezedet! 



Lábam alól, ha néha néha 

El is tévedt az igaz út, 

Ujjaid rögtön megmutatták: 

Látod: a vétek szörnyü rút! – 

Ne hidd, Anyám, ne hidd, hogy egykor 

Feledni bírnám ezeket!... 

Add ide, – csak egy pillanatra, – 

Hadd csókolom meg kezedet! 



Oh, hogy így, drága két kezeddel 

Soká vezess még, adja ég; 

Ha csókot merek adni rája 

Tudjam, hogy lelkem tiszta még. 

Tudtam, hogy egy más, szebb hazában 

A szent jövendő nem veszett! – 

Add ide, – csak egy pillanatra, – 

Hadd csókolom meg kezedet! 



A legáldottabb kéz a földön 

A te két kezed, jó Anyám! 

Mindenki áldja közeledben: 

Hát én hogy is ne áldanám?! 

Tudom, megáldja Istenünk is, 

Az örök Jóság s Szeretet! – 

Némán, nagy, forró áhitattal, 

Csókolom meg a kezedet! 

