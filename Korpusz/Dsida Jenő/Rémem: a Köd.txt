


Mikor születik, parányi gyerek, 

s olyan iszonyú hatalmasra nő, 

hogy homályos ablakomon 

kinézni sem merek. 



Ősz-esti uccán szétterül a Köd; 

Álmosan, furcsán, fenyegetve néz 

hogy jaj annak, ki megzavarja álmát – 

– Mindent, mindent, beföd. 



Oly különösen érzem most magam 

egyedül a nagy titkos hatalommal: 

még jó, hogy elrejt szobám négy fala, 

s így ülök hangtalan. 



Végigborzongó, hideg félelemmel 

gondolom el: ha bejönne szobámba 

és véghetetlen, sűrű párájában 

vöröslenék a lámpa... 



És ijesztően megállna előttem: 

– A napsugárban engem szidalmaztál, 

te meglapuló, úrhatnám kis féreg, – 

Ugye, most félsz a ködben? 



... Zölden szikrázó, tágranyílt, kerek 

szememet lassan behunyom; 

s homályba-fakult ablakomon át 

kinézni sem merek. 

