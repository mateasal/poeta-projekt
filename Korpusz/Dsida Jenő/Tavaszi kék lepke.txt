


Színarany porban hempereg 

piros ködben, lilaszín gőzben, 

szárnyáról friss harmat pereg, – 

s nem mondja: élek 

nem mondja: győztem 

csak él, csak él, csak él! 



Mint átaltetsző kék sziromlevél: 

Matt, sűrű, vad bozótból 

víg május szárnyán fellebegve, 

csapong és tombol, 

s ujjal mutatják mindenütt: 

tavaszi lepke. 



Imádkozom: éltesd, jó Isten, 

füröszd sugárban, ezer jóban! 

Mert az egész világ szerelme, 

újjáéledő tavasz-lelke, 

minden, de minden benne van 

ebben az egy kék pillangóban! 

