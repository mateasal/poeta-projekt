


Üdvözlégy, tiszta hó, 

végtelen fehérséggel felszikrázva, 

sötét, fagyos és hosszú éjszakákon 

derengő fénnyel bíztató – 

Üdvözlégy, áldott tiszta hó! 



Üdvözlégy, némaság, 

melyben angyalos pihék szállingóznak 

és feszül, lüktet százezer ujjongás 

mint égfelé-tárt havas ág – 

Üdvözlégy, puha némaság! 



Üdvözlégy, sejtelem, 

korcsolyázatlan jövendőnk vidéke, 

hol csak legtisztább messze-néző álmunk 

szánkázik néha csendesen – 

Üdvözlégy, szűzi sejtelem! 



Üdvözlégy, Eljövő, 

ki sáros, szürke, sívár világunknak 

mondod, takarva bolyhos hermelinnel: 

– Aludj, torony! Aludj, tető! 

Üdvözlégy, titkos Eljövő! 

