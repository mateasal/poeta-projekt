


Csak álomkép vagyok. 



Borzongva járok, lopódzkodva némán, 

ódon Sztambul szűk sikátorain – 

Felettem ködös holdsarló ragyog 

és szemembe mered 

egy-két homályos fehér minaret, 

mintha inogna, hajladozna lassan, 

hogy felsikoltva rám vesse magát. 



Csak álomkép vagyok, 



és üldözök egy álom-alakot 

kanyargó, álmos zuguccákon át, 

fehér szellemet, holt álom leányt 

kinek holdfényben rám ködlik a háta, 

s csak menekül 

nesztelenül, 

surranva siklik a sikátoron. 

Mögötte fátyol lebeg, s mirtusz illat 

és emberfia arcát sohse látta. 



Álomképek vagyunk. 



Felvonít néhány kóbor, éhes eb, 

meglüktetteti zsibbadó agyunk 

s keleten az ég folyton vészesebb 

a hajnal jön, a kínzó, az álnok, 

lángot vetnek az ucca kövei. 

Elfojtott sírás tör ki a házakból: 

Ezen az éjen zokogtak a lelkek 

és gyilkoltak az álmok. 



Felkelő Napnál 

őszfejű dervis képében szomorgok, 

ó mecset alján, összetákolt padkán 

csöndes reményem bágyadt imádságát 

könnyezi a szemem 

és zokogja a vérem: 



– Üzött, imádott gyötrő álmomat tán 

a végtelenben egyszer utolérem! 

