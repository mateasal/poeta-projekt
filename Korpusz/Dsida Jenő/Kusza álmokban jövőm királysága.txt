


Az éj dühöngő orkán-zuhatagban 

ablakomra hull 

és nézek, nézek... fullasztó sötétség... 

Fáj, – kínoz furcsán, álomtalanul – 

Úgy zúg a szél – 

Szobám sarkában árnyékhad lapul – 

Én dermedetten, zsibbadtan szövöm 

kusza álmokban jövőm királyságát. 



... Sóhajból lesz a palotám, 

hullott őszi levelek 

zörgő aranyából 

és fagyott könnyből metszett ablakán 

messzire lengő, ködös őszi fátyol 

és a trónuson vérszínű bársonyban 

csak én ülhetek, én, – a király! 



... Vagy kincses nagy teremben 

muzsika ömlik a szívünk felé – 

Gyémánttal kivert aranykoronával 

ül szembe az Édesanyám, 

kezem kezébe – 

Koronás fejét nem csüggeszti mélyre 

és nem zokogja vörösre szemét, 

mint szokta mostanában. 



... Vagy csodakertben sejtelmes virágok, 

– azután erdők vad-illatosan. 

A fákon pici mókusok vigadnak 

ropogtatva a mogyorót. 

És én (hatalmas nagy uralkodó) 

hancuzni fogok boldogan, napestig 

egy szőkehajú, kékszemű kislánnyal. 



A levegőben Isten-béke szárnyal. 

Ez lesz álmaim birodalma, 

amit elértem: 

valóba rezzent vágyam szép világa, 

hol a nagyvilág oldott szemkötéssel 

nézi a boldog, ujjongó valót: 

ahol 

felharsan egyszer hitem harsonája, 

forrón átgerjed, felbuzog a vér 

és elzengi a vágyva várt igét, 

hogy szép az élet, 

szebb, mint az álom! 

Evoé, zengő, mesétringató 

gyönyörű világ! 



... Sötétség leskel, 

terhelten jajgat éjszakai bútól, 

rekedten, durván bele-belereccsen 

a bútor – 

A szél dörömböl, zúg, süvítve fú. 

Szívem csitítom: Elég! Csend legyen! 

Imádkozz, aludj, aludj, kisfiú! 

