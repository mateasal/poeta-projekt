


A lélek-csók, a Szépség sem örök, 

csak vérpocséta, melybe betaposhat 

bárki s az uccán gőzölögve poshad, 

míg be nem isszák ragadós rögök. 



Kicsi Szépemmel, mely percente hűl ki, 

én sem vagyok, csak készülő halott, 

akinek perverz vágya adatott: 

Kitátott mellel elétek feküdni. 



S ti, pompás jóbarátaim, akik 

engedve éhes, furcsa kandi kedvnek, 

eljutottatok most e szavakig, 



nem vagytok se többek, se kevesebbek 

a féregnél, mely testemben lakik 

és holt ajkamról szívja majd a nedvet. 

