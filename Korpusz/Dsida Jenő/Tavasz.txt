


Hófehér felhő úszik az égen, 

Szél csókolja a friss rügyeket, 

Hófehér lányka sétál a réten, 

Ibolyacsokrot szed, kötöget. 



Lassan hömpölygve jő a folyóvíz 

Megtörik a fény tükre felett, – 

Kérdi a lányka: vajjon mi jót visz? 

Hoz -e őneki üzenetet? 



Ezer pompázó pillangó röppen, 

Virág-csók mindre vár valahol, – 

Szalad a lányka utánok körben, 

S zengő madárral versenyt dalol. 



Rózsás remények himnusza harsan, 

Bimbófakadás mindenfelé – 

A lányka szíve megnyílik lassan 

S álom-pillangók szállnak belé. 



Üdvözlégy tavasz, gyönyörű élet, 

Aranyifjúság, tűz, égi sugár! 

– Igy ujjong – csupa öröm van véled, 

Kedveseim, ibolya vár!... 



... Mint ráncos arcú öreg anyóka, 

Egykor tán éppen erre halad 

S itt szedi össze, gyűjti csomóba 

Emlékeit, a tar galyakat... 

