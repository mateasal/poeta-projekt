


Paták csattognak, kövezet szikrát hány, 

Tajtékos lovak futnak, mint a sárkány. 



Nyitott torkukból lángokat köhögnek. 

Jaja zajlik a megtaposott rögnek. 



Kocsis kalapján vörös tulipán, 

s egy ifjú megy az ördög kocsiján. 



Tüzelő szeme vad, szomorú-mély: 

hívja lidérces ezer messzi kéj, 



hívja ördög-szó, csók zenéjű város. 

Kocsisa: ördög: vörös-tulipános. 



Néha könyörög: "Állj meg már velem !" 

de az csak hajt és nincsen kegyelem. 



Alvó uccák vadul riadnak át, 

visszhangozva a kocsi robaját. 



s hol keresztes két uccatorkolat, 

egy zárda mellett vágtat a fogat. 



Az éjbe, mintha imát zengene, 

úgy bámul tiszta száz ablakszeme. 



Kocsis kiált, a két paripa fú, 

s a kocsi mélyén zokog a fiú: 



– Ott most a béke csókot integet, 

földre szór titkos égi híreket. 



szűz lelkek mennek zsolozsmázva, ódon 

korhadt-boltíves kongó folyosókon. 



Fejükön rezgő gloriola-pára, 

s a kápolna vár hajnali imára. 



... Paták csattognak, kövezet szikrát hány, 

fut a vad szekér, paripája sárkány, 



kocsisa kurjant, kereke zajog... – 

– Fehér apácák... imádkozzatok! 

