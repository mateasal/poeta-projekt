


Én Istenem, ma vasárnap van! 

A nagy harangok zúgnak, búgnak, 

s a tavaszi ág rügybe pattan. 



Még tükröző a vizes járda, 

de tavaszra már jól felkészült 

s csak ezt a vasárnapot várta. 



Én Istenem, ma úgy sugárzik 

a nap, úgy ölel, csókol 

és meg sem áll a csókja százig. 



Én Istenem, a szerelemnek 

felpezsdülő ünnepe ez, 

s az ablakok mind rám nevetnek. 



Úgy szeretnék magammal vinni 

valamit ebből az életből, 

szomjas két szemmel mind felinni: 



Legyen énekem tavasz-ének 

s jaj, ne tudjam a virágokról, 

a rügyekről, hogy nem enyémek! 



... Valaki jön a túlsó járdán, 

Csodálkozik, hogy megköszöntöm, 

mert bizony-bizony nem is várt rám. 



A templom előtt árva nyárfa, 

s én jópajtásként kérdem tőle, 

hogy ugyan minket ki is várna? 



Aztán csak megyek halk léptekkel, 

mint akit nagyon elvakított 

a lángzáporos tavaszreggel. 



Zenél a világ ezer hangban, 

a nagy harangok zúgnak, búgnak, – 

hisz, Istenem – ma vasárnap van! 

