


Az ősi átok megfogant. 

Alant vagyok, mélyen alant, 

emészt az ópiumos város, 

elmém zavart, beteg, homályos, 

fuldoklok lázzal, szörnyüképen, 

patakban szakad verejtékem, 

túrom a földet, mint a féreg! 



S a paradicsom kapujába 

minden este visszatérek. 



Bentről álom-illatok szállnak, 

rejtélyek, titkok muzsikálnak 

s várom, hogy néha idekint 

hüvösen, lágyan rálegyint 

egy halk lehellet, bús, iromba, 

vérrel izzadó homlokomra 

és én kegyelmet sírva kérek. 



A paradicsom kapujába 

minden este visszatérek. 



Bent erősbül egy halk futam 

és hivogat szomoruan 

a könnyes zene mámorával, – 

de angyal áll a kapuban. 

Ószövetségi kemény angyal, 

haragos tiltó mozdulattal 

s kezében lángpallos feszül. 



S hajnalig nézek a szemébe 

őrülten, tehetetlenül. 

