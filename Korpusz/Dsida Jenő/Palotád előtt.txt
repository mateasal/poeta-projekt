


Vállamon volt a legtisztább palást: 

Királynőm, tőled kaptam meghívást. 

Mentem. Azt hittem, félálomban alszom 

és rajongástól hajnallott az arcom. 

Ruhám fehér volt, messze ragyogó, 

mint a szűztiszta januári hó, 

a mező pelyhes szirmot szórt elém, 

cipőm is hab volt, könnyű hattyúprém – 

ibolyás szemem nyílt volt tágra-végre... 



... S viharszekerek gördültek az égre. 

Jégterhes ponyvák lobogtak-lebegtek, 

hírnökei morajló fergetegnek, 

rikoltó szélben sírt a meghajolt ág, 

s az ég ívét villámok hasították. 



Messziről láttam, mintha fénylene 

gyémántkastélyod márvány lépcseje. 



Messziről láttam: elébem lobog 

Királynőm, a Te tiszta homlokod. 



Hiába láttam, ijedelmes lázban: 

viharban hulltam, tépődtem, megáztam, 

szennyes víztócsák csúf csókja nyomán 

szertemállott a hattyúprém topán, 

ruhám patakzott, sáros lett a térdem, 

szent kastélyodat mielőtt elértem. 



Most bánatom a fellegekbe nőtt 

és itt ülök a palotád előtt. 

Könnyem folyik, akarva - nem - akarva, 

ülök némán és rongyokba takarva. 

Kezem ajtódon sohasem kopogtat: 

nem érzem magam többé meghívottnak, 

mert herceg voltam, most koldus poéta. – 



S csak egy vibráló remény kérdi néha: 

...Ha nyílnának a kristályablakok 

és meglátnád, hogy némán zokogok, 

megéreznéd, hogy gyermek vagyok, gyermek, 

és szeretetért, csókokért didergek, – 

hogy nyirkos estben hideg és homály lőn: 

Jaj, behívnál -e akkor, én Királynőm? 



E képtelen - szép - álom ad erőt, 

s hét napja ülök palotád előtt. 

