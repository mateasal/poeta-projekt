


Ott kezdődik a történet, 

Hogy az elmult éjjel 

Motoszkáló sercegésre 

Tekintettem széjjel. 



Kibújtam a paplan alól, 

Úgy törtem fejemet: 

Vajjon ki az? Talán egér? 

Ki lehet? Mi lehet? 



A lámpát is felgyújtottam, 

S Uramfia! Épen 

Akkor mászott fel a mackóm 

A játékszekrényen. 



Asztalomon a toll vége 

Tentába volt mártva, 

S tekintetem ráesett egy 

Ákombák írásra. 



Jól megnéztem, hát a címe 

Ez volt az írásnak: 

" Szól a levél Lillykének 

Vagy a babájának." 



Én azonban nem tudtam, hogy 

Miféle cím ez itt, 

S beküldöm a "Cimborá " -nak, 

Amint következik: 



" Kedves Nagysám! 

Olvastam egy számát 

Én a "Cimborá " -nak, 

Melyben Kegyed pályázatot 

Hírdet kacsójára 

Ella babájának. 



No, mondom, öt éves, 

Házias, erényes! 

Ilyen kéne nekem épen 

S nem valami dáma, 

Aki finnyás, kényes. 



Igaz, mackó vagyok, 

Más egyéb biz senki, 

S nagy merészség, hogy szememet 

Nagysád babájáig 

Merem felemelni. 



De azért van nékem 

Csinos kis vagyonkám 

( Például most ezreket ér 

Hosszúszőrű, barna, 

Téli medvebundám !) 



Van egy kastélyom is 

Ott fenn Mármarosban. 

( Igaz, hogy a hét szobája 

mind egy szálig el van 

Rekvirálva mostan.) 



S amellett – elébe 

Vágtam a dolognak, – 

Bár szőrös a keblem, mégis 

Igazi, hűséges 

Jó szivet dobogtat. 



Adja tehát nekem 

kezét babájának, 

Higgye el, hogy jobb sors ő-rá 

– Akármeddig éljen, – 

Nem is igen várhat! 



Lakása lesz itten 

A szekrény tetején, 

Lesz társaság: bohóc, krámpusz, 

S minden esztendőben 

Fürdőre viszem én. 



Válaszát epedve 

Várom, hanem – tudja, – 

Legyen szíves tudósítni, 

Hogy az Elluskának 

Mi a hozománya 

S mi a staffirungja!? 

