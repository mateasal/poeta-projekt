


Arcodra folyt a sötétlila árnyék. 

Ütemes munkájukat abbahagyták már az evezősök. 

Tán most jön a nyugalom, gondolod 

s kezeink keresik egymást. 



Gordonka zendül a tavakon túl, 

csillagok szikráznak a szurkos fenyőkön. 

Ó, jöjj, harmónia: sóhajtva várunk 

és sziklára koppan a könnyünk. 



Borzongó szél, ezüstgitár, északi fény. 

Halkmeleg a szerelem, mint a gyermeklehelet. 

A halál fölébred a porló, sötét avarban, 

tépett mosolya felénk világít. 



Nézésed puha, mint a vén kövek mohája, 

a mécs elrebben 

s én egyedül maradok. 



Ódon lanton peng a szomorúság, 

zeng-bong: 

szívem, szívem, szegény szívem. 



Hervadt virágok párnázzák szobámat. 

Hideg barlangok szele sóhajt. 

Hangtalan villámok cikáznak. 



Lebegés ez, vagy zuhanás? 

Ha eltalálok ébenfalú kastélyodba, 

fogadj szívesen, fehér aggastyán! 



Tűnőfehér fényvonal villan utánam, 

mint a hullócsillagok futta nyomán. 

Már meg alszom a lugasban, embertelen-mélyen. 



Valaki, gonosz kéz, leszaggatta a repkényt: 

most mindenki láthatja anyaszült testemet. 



Fekete isten-szavak csobbannak a kút fenekére, 

véresen nyargalnak a felhők, 

lassúszárnyú, bús-komoly angyalok keresnek valakit. 



Kit? vajjon kit, Istenem? miért? 



Édeskés, bomló szagot 

lehel az álom. 

Jó most virág-hullák közt feküdni, mosolyogni... 

feküdni, mosolyogni... 

