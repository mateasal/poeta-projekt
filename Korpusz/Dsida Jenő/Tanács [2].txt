


Ne legyen lelked soha vad, viharzó, 

Ne legyen lelked nyugtalan soha, 

Ne zúgjon rajta soha át 

A szenvedélyek átkos vihara! 



Mert lásd, a dühös, féktelen vihar 

A tó vizét is csúnyán felkavarja 

S felszínre kerül mélység-rejtekéből 

A rút iszapos alja... 



Legyen a lelked mindig csendes, 

Fohászos, békés, altató; 

Legyen lelkednek örök mintaképe 

A napsütéses, tiszta tó! 



Álmok tündére fürdik ott 

Kora hajnaltól késő estig, 

Éjjel pedig sugaras-szépre 

A mennyországnak csillagai festik. 

