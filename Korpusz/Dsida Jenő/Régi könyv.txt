


Remegő szájjal és lassan 

betűztem volt egy régi tiszta könyvből 

és ott olvastam: 



Az Úristen a teremtés előtt 

egy nagy fehér lapot terített 

maga elé 

s megjelölé 

azon a lankát, a mezőt 

dombot, folyót és havas hegyeket: 

Így tett Isten a teremtés előtt. 



Ezen egy kicsit elmerengtem 

és az jutott eszembe: 

Vajjon Isten az, aki befogat 

ítéletes nagy vörös kocsijába 

s dörgőn vágtat az emberekkel szembe 

s roppant kék ceruzájával 

Ő húzza meg a honhatárokat? 



Ezen egy kicsit elmerengtem... 

Lelkembe zajgott szép, halotti tor... 

És ezalatt az ősi fóliánsot 

lassan, szitálva, belepte a por. 

