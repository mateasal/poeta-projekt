


Cikáznak, cicáznak, 

csillannak, villannak, 

látszanak, játszanak, 

kénytelen fénylenek, 

roppantul ropognak, 

morognak, dörögnek, 

dörögve felcsapnak, 

felcsapnak, lehullnak, 

örökre elmúlnak. 



Villámok fényénél 

fénylenek világok, 

mindenek intenek. 

De ha a szemedet 

becsukod, lehúnyod, 

semmit se láthatol. 

Csak ha a szeretet 

mindenen áthatol 

s kinyitod szemedet: 

eljön egy pillanat, 

illanat, villanat, 

megláthatsz valamit, 

valami nagy dolgot 

s hirtelen azt mondod 

s mindétig borzongod: 

Különös, különös! 

Megérted, mosolygod. 



De mondom, jól vigyázz! 

Pillanat az öröm, 

települ, jön a gyász. 

A sugár gondatlan 

elejtett kis ékszer, 

kútba hull, elmerül, 

mondtam már elégszer. 

Mondtam már elégszer: 

egy villám nem villan, 

egy költő nem szólhat 

se tízszer, se kétszer. 

Mindegyik kilobban, 

kialszik, messze jár, 

más a fény, más a lény, 

egy se a régi már. 

Szedd össze eszedet, 

nyisd ki a szemedet, 

mert jön a sötétség! 

Szikrányit hasító 

fényesség nyomába 

gyorsan lép a lába. 

Hiába, hiába. 



Ez a sors, hiába... 

Cikáznak, cicáznak, 

röppenve döbbennek, 

játszani látszanak, 

roppantul ropognak, 

morognak, dörögnek, 

dörögve felcsapnak, 

csattanva lehullnak 

s örökre elmúlnak. 

Örökre elmúlnak. 

