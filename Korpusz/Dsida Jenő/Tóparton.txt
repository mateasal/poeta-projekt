


Tóparton ülök. Itt az alkonyat: 

Bíborló fényt a felhők fodra tör, 

Halk sóhajtás sem zizzenti a nádat, 

S hallgat az álmos, lomha víztükör. 



Tóparton ülök. Iszonyú a csend! 

Ilyen a hinduk Nirvánája tán... 

... Eltévedt kezem kavicsokkal játszik, 

S a vízbe dobja mind, egymásután. 



Nagyokat loccsan. Megtöri a tükröt. 

Fájón, vonaglón ezer gyűrű kél; 

Egymást követve szanaszét kigyódznak... 

Mi vonja őket? Merre van a cél ?... 



Talán nekem is ilyen tó a lelkem – 

És alvó álmok vizével tele – –, 

S fehér ruhában partján ül az Élet 

És kavicsokat hajigál bele – – 



Vágy-gyűrük kelnek – siklanak előre – 

Csábítón int nekik a Szép, s a Jó – 

Hullnak, hullnak a színes kövecsek 

És vonaglik és hullámzik a tó – ... 



.. Egyszer azután kifárad az Élet, 

Álomra hajtja fejét szótlanul, – – 

A sok törtető gyűrű szerteszéled 

S a Végtelenben halkan elsímúl... 

