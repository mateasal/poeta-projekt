


Éjfél előtt, éjfél után 

be nagy a csönd! 

Eső elállt és minden álom 

ágyam körül sunyít bután... 

Éjfél előtt, éjfél után 



A csend nagy mesepalota: 

üres, üres 

kívül fekete, belül ólmos 

és ki sem ereszt tán soha 

ez a nagy sötét palota. 



Sarokban ül a zongorám. 

Szép lenne, jaj, 

ha melléülnék s végigfutna 

két kezem billentyűsorán 

s zúgna, zengne a zongorám! 



Egy zuhanás, aztán szünet. 

Beomlana 

minden fala a palotának, 

elcsuklana a menüett: 

eztán szünet, örök szünet. 



S mikor a reggel felhajol, 

jöhetne már, 

ki keresett az éjszakában 

s kinek ajka szépen dalol: 

Nem látnám a romok alól. 

