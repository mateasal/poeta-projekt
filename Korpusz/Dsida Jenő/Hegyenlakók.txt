


Kunyhónkat a rengeteg rejti. 

Csak a mosolygó Isten tudja, 

hogy asszonya van a remetének. 

A fenyőszag izmossá nevelt minket, 

szívünket erőssé tette, tüdőnket tággá, 

szeretetünket végtelenné. 

Az éjszaka örömeiért hálás vagy nekem, – 

én nyilakat és nyársat hegyezek, 

míg megfejed a kecskét. 

Feljön a nap, a győzedelmes. 

Lent, a kanyargó ösvényen, 

ostor pattog 

s ökörhajcsárok énekelnek. 

