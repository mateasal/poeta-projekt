


Azt mondják, kerülöm a nevedet, 

nem beszélek rólad, nem dicsérlek, 

mert a Gonosz csókolta meg számat. 



Pedig a gyantaszagú fenyvesekben 

mindig levett kalappal járok, 

sebes, mély vizeid bennem zúgnak. 



Ma órákon át gyermekes örömmel 

néztem, hogyan halásznak a vén 

parasztok a zajló Maroson. 



S mikor a szabályos, négyszögű lékből 

halat rántott ki valamelyik, 

úgy -e, hogy neked köszöntem meg? 



És mégis kerülöm a nevedet, 

melyet káromkodó kocsisok és 

esküdöző kalmárok szájából hallok, 



melyben önhitt szónokok dagasztják 

naggyá magukat s pletykaszájú 

vénasszonyok lubickolnak bóbiskolva, 



mely úgy elkopott ércnyelvünkön és 

szánkon, mint egy ócska köszörűkő 

és már-már semmit sem jelent. 



Inkább megkerüllek valahogy: azt 

mondom, hogy valaki vagy, 

magok csiráztatója, emberek álma, 



kicsi őzikék együgyüsége, 

szálerdők erős magosba-húzója, 

apró madarak énekeltetője. 



Vagy csak gondolok rád s elhatározom: 

ma minden mosolyom téged jelent, – 

vagy csak kívánlak és elhatározom: 



ma minden kézfogásban a te kezedre 

ismerek. Vagy csak érezlek 

behúnyt szemmel, átlehelni a lelkemen, 



mint a legtitkosabb, legédesebb 

hangulatot, mely egyedül köt 

a földhöz, drága nyomorúságaimhoz. 



Mint a napot, mely bőrömre süt 

s melyet némasággal siratok meg, 

mikor lehull a hegyek mögé. 

