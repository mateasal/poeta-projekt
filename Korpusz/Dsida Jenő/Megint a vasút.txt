


Mikor barátomat kikísértem 



Amikor lomhán ballagnak az órák, 

amikor sírón búcsúznak a percek, 

mikor kalimpáló, piros szívünkről 

az álmodó vér sóhajtozva perceg, 

amikor szemünk nagy távolba néz 

és füstök után integet a kéz, 

azt mondjuk halkan: 

megint a vasút! 



És úgy nézünk sokáig, messze-messze, 

a könny-szökevényt útra nem eresztve 

és felújul sok, önmagunkra szórt vád, 

s még sokszor látjuk a fekete mozdonyt, 

a bucsuzások örök-rémű szobrát – 

s azután minden éjjel 

rosszat álmodunk. 



Mert gyakran eljön mihozzánk az ősz 

és árva lelkünkbe álma lepereg 

és röpködnek a sugdosódó szélben 

a sápadt arcú, csonka levelek 

és úgy találjuk, hogy már semmi sincsen, 

és ami volt – az élet is hazug – 

s akkor csendesen szólunk: 

megint a vasút, megint a vasút! 

