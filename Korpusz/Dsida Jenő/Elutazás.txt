


Esős, ködös a kicsi város, 

tizenegykor megy a vonat – 

Lump fiakkeres kocsijába 

kijózanodva befogad – 

Hej, amikor még úgy fogadtak: 

Isten hozott, no, mi jót hoztál? 

Megyünk, megyünk az állomásra, 

s a kocsi szomorún poroszkál. 



Nehéz, fekete bőrernyőjén 

nem látszanak át a hegyek, 

csak az eső ver taktust rajta, 

bús indulót, hogy elmegyek... 

Merengés, múltak idézése, 

füttyszó, dudolás, mit sem használ; 

Megyünk, megyünk az állomásra, 

s a kocsi szomorún poroszkál. 



A vén diák most gazdagabban, 

vagy szegényebben ballag itt? 

Olyan különös az érzésem, 

mintha itt hagynék valamit. – 



Talán a nyarat, vagy az álmot – – 

egy szőkeszemű kis borzasnál – – 

Megyünk, megyünk az állomásra, 

s a kocsi szomorún poroszkál. 

