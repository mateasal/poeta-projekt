


Valaki leejtette 

az aranygyűrűjét 

és felzúgott az őszi szél felette: 

esőző, száz, sápadt levéllel 

betemették a gesztenyék. 



Most keresi 

és hallgatja az ősz-szimfóniából 

ki-kisajduló fájdalmas nagy Lelket 

és a könnyei folynak. 



Aranygyűrűjét kár keresnie; 

azt elrejtette rég 

az igazibb arany, 

könnyes levelek őszi aranya, 

imbolygó, sápadt, hulló gesztenyék. 



Könnyes levelek sápadt aranya 

hímes bölcsőben 

ringatja, mint szent, áldott jó anya 

és rekviemet orgonál felette... 



Minek keresi, aki elejtette? 

