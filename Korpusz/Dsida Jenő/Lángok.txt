


Izzik a tűzhely, ajtaja hajtva, 

szökkenve sziszegnek a szikraszilánkok 

álmokat űzve nézek a tűzbe: 

élnek a lángok 

sírnak a lángok. 



Élni ha fáj és sírni ha fáj 

( van kivülök még, ó, ami fájna ?) 

vigaszt eregetve, szemünkbe meredve 

itt van a kályha, 

izzik a kályha. 



Fáj neki égni, s kínja be régi! 

méla varázsba' ég a parázsa, 

de mégsem akarja, hogy betakarja 

lassu hunyása, 

hamvahodása. 



Döbben a lelkünk tűz kihunyásán, 

jégölü sír, amit ágynak a tél vet – 

– Hintve virággal, szent olajággal 

ha nincs is az élet, 

kincs ez az élet. 



Szikraszilánkként szökni szeretnék, 

láng-szeretettel életet áldok, 

s jövőt kibetűzve nézek a tűzbe: 

élnek a lángok, 

sírnak a lángok. – 

