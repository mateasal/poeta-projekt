


Az ucca során 

pucér oszlopok merednek az égnek, 

a nappal szín-világos, 

s a lámpák sorban égnek, – 

a lámpák mégis égnek. 



A járó-kelők rájok csodálkoznak, 

hogy mire kell ez így 

és kérdezgetik meg-megállva: 

máglyák tüzénél 

mire a mécses 

világos nappal 

mire a lámpa? 



( És én kérdezem önlelkemtől: 

Tán így tetszel magadnak? 

Mit akarsz kicsi mécses lelkem 

ezzel a kínzó ragyogással 

mikor Napok is vannak ?...) 



Az ucca fölött 

nappali fényben álmodik az ég, 

meg a sok fehér felhő, 

s a lámpa egyre ég, 

a lámpa mégis ég. 

