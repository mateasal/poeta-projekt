


A föld remeg s a tengerek 

s a föld fölé emelt terek 

s a térbe ékelt holt tavak 

vergődnek és vonaglanak. 



Itt már a félelem arat, 

itt semmi, semmi sem marad, 

csak néma jaj és balga kín 

a szenvedések napjain. 



A kéreg minket így visel 

s habár kívül nincs semmi jel, 

alatta leng, felette ráng 

a nyaldosó, fekete láng. 



A szívünk száraz lett belül, 

az ördög is mellünkre ül 

s ha csillag gyúlna végre kis 

fénnyel, kialszik fénye is. 



Kiittuk mind a kútakat, 

bejártuk mind az útakat, 

de mint zuguccán árva bolt, 

minden sívár és megrabolt. 



Ember, ló bús igát von itt, 

kutyuskám hajnalig vonít, 

ezer mártírhang esdekel 

s fegyvergolyótól esnek el. 



Zsufoltak már a börtönök, 

a börtönfal tompán dönög, 

Tébolyult koponyák ütik... 

S a sürü köd mind sürüdik. 



A vágy is csupa undor itt, 

s a csillapult vágy undorít. 

Azért kérdem keservesen: 

Mi lesz velünk, szerelmesem? 



Jobb lesz, ha bújdosó utunk 

keressük már és elfutunk, 

ne ártson semmi ellenünk. – 

Mi értjük egymást: elmegyünk. 



Nem kell nekünk, csak kék mező, 

csak szél, mezőkről érkező, 

csak kék szavak és kék imák 

s Isten kezéből kék virág. 

