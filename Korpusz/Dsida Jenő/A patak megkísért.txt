


Borzongva ülök itt a patak partján, 

Olyan hideg és nedves az idő, 

s a világ mégis, mégis vetkeződik: 

Gyors egymásután veti le magáról 

lombok, virágok ünnepi ruháját. 

Halott levelet ringatva el lágyan, 

elfulladt hangon dalol a patak. 



Cigarettám füstjébe burkolózva, 

hasonlitok a füstölgő hegyekhez 

és idegesen kérdem magamat: 

szabad -e ilyen bánatba borulni 

tizennyolc éves, színes-szavú szívvel 

és itt ülve a zúgó patak partján 

szabad -e nézni üresen az őszt? 



Hiába ősz van, most már nincs segítség, 

könnyem sincs, csak egy halk vágyam talán: 

felmenni a legmagasabb toronyba, 

széttekinteni mégegyszer a földön, 

a temetőn, a ködös házakon, 

aztán nagy ívben, szépen kialudni, 

mint egy patakba dobott cigaretta. 



Keskeny kis pallón kell átmennem, 

s komor szédület zajog bennem; 

alul habzik, rohan az ár, 

fent károg a hollómadár 

és nekem mégis át kell mennem. 



Ahonnan jövök, sohse-gondolt, 

nagyszerű, fényes vigalom volt, 

de engemet most hív a csend, 

meg az a madár odafent 

és nem bánom, hogy vigalom volt. 



Odaát komor, nagy száraz fák 

ezüst levéllel behavazzák 

a ködbefakult ősz-utat. 

Minden visszafelé mutat 

és remegnek a nagy száraz fák. 



Régi indulók, vidám marsok... 

minden, minden a vízben harsog 

és leborul a súlyos ég 

és százmillió buborék 

egyszerre a fülembe harsog. 



Harsog, harsog és igen – hallom – 

zugó ár fölött – kicsi pallón – 

Tündérek – álom – hab-uszály – 

menni, átmenni nem muszáj – – 

Beleszédülök, – meg kell halnom!... 

