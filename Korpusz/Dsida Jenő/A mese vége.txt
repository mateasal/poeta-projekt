


Kicsi Húgom, én elmegyek. 



Jó volt tenéked 

mesélni lassan, 

illatos, álmos 

rózsalugasban. 



Kicsi Húgom, én elmegyek. 



Szirom permetez, 

hol lép a lábam 

és sírni kell, 

mert ez rosszul van, 

mert ez bután van. 



Kicsi Húgom, én elmegyek. 

Míg eltűnök egy fordulónál, 

nézzél utánam! 



Virágot dobtam, visszadobtad, 

visszaráztál sok pazar szirmot 

és most már minden sárba-rothad. 



Hittem: örök szavakat ások, 

ültetek el egy kicsi kertbe... 

Most elverik a káromlások. 



Szép volt a fehér kicsi oltár 

és rászakadt az egész templom – 

Én nem mondom, hogy oka voltál. 



Csak siratom, hogy annyi múlt, 

annyi kábító sziromjáték 

szitálva, lassan földre hullt: 



Csókok, szerelmes régi posták... 

Dübörgött az idő-szekér 

És patkós lovak eltaposták. 

