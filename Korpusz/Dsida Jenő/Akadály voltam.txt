


Tegnap még megtorpant 

rajtam a szél, 

amint az élen álltam. 

Akadály voltam: 

rám csodálkozott és kikerült. 

Ma már meztelenül állok, 

áttetszőn, mint a felhő, 

könnyedén, mint a szikkadt szivacs. 

Minden apró szellő-nyilacska 

pórusaimba furakodik 

s alig lassult futással 

iramlik keresztül rajtam. 

Holnap üres lesz a hegyél: 

láthatatlanná válik, 

kinek igazsága láthatatlan. 

Akadálytalan pusztában, 

fertőzetlen űrben 

futhat a szél, 

süvölthet a vihar szabadon 

Isten felől, Isten felé. 

