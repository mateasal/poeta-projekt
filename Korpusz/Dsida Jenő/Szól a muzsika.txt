


Szól a muzsika messze, messze. 

Sápadó hangját kapkodón 

hordja idáig el a szél – 

– Idebent alszik minden eszme 

és hangomon ül hangfogóm: 

most csak a muzsika beszél! 



... Egy titokzatos másik partról 

valami bánat jött ide, 

s a zene volt a drága híd – 

Most szép beszéddel mind ő tart jól, 

szívemen dobog láng-szíve 

és átlihegi vágyait. 



Emberszív így még sohasem vert!... 

Karomra hajtom fejemet, 

s míg rámborul egy síró árnyék, 

csókolni vágyom minden embert, 

s zokog bennem a szeretet 

és gyilkosomnak megbocsátnék. 

