


Esik, esik, esik. 

– Átlátszó, gyöngyös cseppek 

peregnek le az ablakon, 

míg elgondolkodom – – 

Esik, esik, esik. 



Nem régen szép volt, sugaras: 

a szürke por is 

aranynak látszott, 

mikor a tűz-csók rajta játszott – 

Nem régen szép volt, sugaras. 



Miért most ez a bús sötét? 

Ez a borulás odakünn, 

ez a borulás idebenn 

s miért ül fájós szívemen? 

Jó Istenem, miért? 



Míg lelkem haló álmai 

a múltat keresik, 

idebenn hull a könny, hull, 

s odakünn esik az eső, – 

esik, esik, esik... 

