


Éles, áttetsző hűvös, 

de nem borzongató. 

Száraz levél koppan a kerítésen. 

A roggyanó léptekkel ballagó vén postás 

kövér táskája is csupa ilyennel van tele. 

Az életre jön a halál, 

az életre jön a halál – 

hajtogatják a remegő kis kukac-szájak, 

s valahonnan a kert végéről 

mintha az ősz integetne hamiskásan: 

Mindjárt jövök! 



Az ég szinte felhőtlen 

és zavartalanul, megdöbbentően kék. 

Az egyetlen fellegfoszlányba egy gyermek kapaszkodik, 

akit talán mindnyájan ismertek rajtam kívül – 

s kitágult szemekkel akar bekandikálni 

a felhő mögé, 

a titokzatos, messzi kék csodákba. 

