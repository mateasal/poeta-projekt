


Olyan szomorú; elmúlik a május 

és múltba-hal az orgona-búgás 

és üressé lesz sok-sok délutánom. 



Tömjén-füstösen ragyog be a nap 

a fehér-arcú, néma Máriára, 

gyertyák lobognak, villanyszemek égnek 

és jázmin-csokrok esőzik a szirmot 

a fehér-selymű oltárterítőre. 



Nézek a finom templom-ködön át 

a fehér-arcú, néma Máriára 

és elmondom Neki 

a legutolsó szép litániát! 



Titkos értelmű rózsa, 

Könyörögj érettünk! 

Dávid királynak tornya, 

könyörögj érettünk! 

Elefántcsont-torony, 

Könyörögj érettünk! 

Mária aranyház 

Könyörögj érettünk!... 



Úgy sajnálom, hogy elmulik a május 

és multba hal az orgona-bugás 

és úgy sajnálom 

a permetező jázmin-szirmokat 

meg az utolsó szép litániát! 



Szétfoszlik, mint egy tavasz-éjji álom 

és üressé lesz minden délutánom. 

