


A jó Isten tán nékem is meghallja 

Ég felé szálló, gyönge hangomat, 

Midőn Teérted fordulok Hozzája... 

Hiszen nem kérek Tőle én sokat: 

Kérésem csupán egy rövidke mondat 

És mégis minden, minden belefér: 

Az élet szürke, csapkodó sarában 

Lelked maradjon mindig hófehér! 



Ha járva-kelve hallom a világot, 

– Hazugság minden második szava, – 

A szivem fáj és vágy ébred fel bennem, 

Hogy fülem inkább mitsem hallana, 

Olyan világon vágynék akkor élni, 

Mely mindig, mindig igazat beszél: – 

E hazudó, e kétszinű világban 

Lelked maradjon tiszta, hófehér! 



Ha ketten-hárman néha összejönnek, 

Miről is folyhat köztük szó-beszéd? 

Egy másik ember lesz az áldozatjuk, 

Kínozzák, szúrják, gyilkolják szegényt. 

Midőn ezt hallod, fuss, szaladj el onnan, 

A szó mielőtt még lelkedhez ér: – 

Rágalmat szóró, pletykázó világban, 

Lelked maradjon mindig hófehér! 



Van itt barátság? Nagy ritkán találni 

Egymás felé vonzódó lelkeket 

S azoknak is elég egy félreértés, 

Egy rágalom – s mindennek vége lett! – 

Akit szeretsz, ahhoz maradj, maradj hű, 

Bocsáss meg néki a bántalmakér ', 

E durva, rossz, e hűtelen világban 

Lelked maradjon mindig hófehér! 



És igy pályádat, hogyha megfutottad, 

Nem jő el érted csontkezű halál: 

Ágyad mellett a boldog végórádban 

Mosolygó arcú, fényes angyal áll; 

Karjába ölel... égbe úgy repültök... 

Öröm, boldogság véget ott nem ér... 

Az Úr keblére tűz, mint kis virágot, 

Mert az maradtál, tiszta, hófehér! 

