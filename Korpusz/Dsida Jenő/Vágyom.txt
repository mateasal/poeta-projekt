


Vágyom nagytermű, titkos lovagvárra, 

szívemben fehér, jázminos oltárra – 

vágyom, vágyom, könnyezve vágyom 

egészségesebb, tavaszibb világra. 



Pajzán gyermekként futni valamerre. 

Esténként lázzal felszakítani 

zárt szirmok selymét, 

virágok kelyhét, 

s úgy térni haza virágporosan – 

Vágyom a szerelemre. 



Vágyom árnyékos, szép, igazi kertre, 

hol rám esőznek hószirmú barackfák. 

Vágyom boldogok téli tűzhelyére, 

ahol felbuzog minden szívek vére, 

ahol senki sem baráttalan árva. 

Vágyom erősek szikla-szent hitére, – 

vágyom a Miatyánkra! 



Mindenre vágyom, ami kincs. 

Mindenre vágyom, ami nincs. 

