


Csak hullj, Eső! 

Árvizes nyári Zápor! 

Ha kínos éjszakán 

permetezve percegsz 

és zúgva zuhogsz 

és dörmögve dörömbölsz 

szobám ablakán, 

ez lesz az álmaimhoz 

a legillőbb zene. 



És mikor reggel 

dúltvonású, keserű arccal, 

fáradtan 

kiállok majd a házunk elé, 

s nekidülök a falnak; 

hullj rá a homlokomra, 

áztasd meg két orcámat 

nagy meleg, édes, dús patakkal, 

Te tiszta, nyári Zápor! 



Én meg mentegetőzöm majd 

a járó-kelőknek, 

hogy nem könny, nem sírás, 

csak Te vagy az, 

a Lélektermékenyítő, 

a Fájdalomöntöző, 

a negyvennapos Vízözön! 

