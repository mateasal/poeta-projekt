


Hív a kicsi ház, csalogat a cél, 

szánkózó éltem 

eljövendő éke: 

hol szívemre hull meleg virágillat, 

selyemfüggöny és szerelem és béke. 



Hív a kicsi ház, csalogat a cél 

s bár száz akadály 

ellenemre lázad, 

futok, törtetek, siklatok előre, 

mert el akarom érni azt a házat! 



Hív a kicsi ház, csalogat a cél 

vad lovaimat 

korbácsolva hajtom 

s néha elém áll egy fagyos kacajú, 

előérzetes, sötét arcú fantom: 



Földrengésrázta, kietlen romok – 

Csend - halál - varjak, – 

kerítésszilánk – hó – ... 

Az út mentén egy ásítozó árok 

halott ember és összetörött szánkó! 

