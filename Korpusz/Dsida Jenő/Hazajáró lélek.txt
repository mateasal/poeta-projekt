


Csodaszép édes, májusi napon 

foszlik szét halkan utolsó dalom, 

csöndes-bágyadtan akkor fogy a vérem 

s halott-fehéren 

akkor kívánok szép jó éjszakát. 



Azután már fűtheti át 

a világot szent élethevű nyár! 

én nem leszek már semmi köztetek, 

csak egy bús lélek, aki hazajár. 



Én hazajáró lélek leszek akkor: 



Felnyílnak előttem az ajtók, 

neszt se verek, szelet se hajtok – 

s mikor az óra éjközépre kong 

én leszek majd az elsuhanó árnyék 

mely holdsütötte falak közt borong. 



S míg nesztelenül bolyongok a sétán 

és újra élek annyi-annyi nyáron, 

a nagy szobákat véges-végig járom 

– s egy fehér ágynál megtorpanok némán. 



... Hófehér vánkos, sápadt-fényű arc... 

lecsukott szemek! 

– – – Vigyázz! Mit akarsz?! 

Most szellem vagyok! ki se láthat, 

most szellem vagyok; ki se hallhat – – 

és lehajolva, nagyon sírva 

megcsókolok két rózsapiros ajkat. 



Mert engemet, jaj, elítél az Isten, 

hogy mennyi sok-sok örömet megöltem 

és fájó könnyet sohasem töröltem. 



Hogy – bár szerettem s nem vágytam pokolba 

oly nagyon sokszor nem csókoltam, 

amikor kellett volna... 



Jaj, engemet már elítél az Isten, 

hogy mindig sírva találjon a holnap 

de könnyek közt is mindig csak csókoljak. 



S azután minden éjjel csókra vár, 

pedig nem leszek semmi köztetek, 

csak egy bús lélek, 

– aki hazajár. 

