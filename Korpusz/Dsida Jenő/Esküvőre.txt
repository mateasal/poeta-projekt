


Mainapság, amikor gond, az átok 

az ember szívét sárig letaposta, 

fűzzünk csokorba rózsaszínű áldást, 

s ilyeneket is röpítsen a posta! 



Fűzzünk csokorba arany napsugárból, 

lilaszín ködből, színes szivárványból, – 

ezüst-szavakkal kössük össze szépen, 

hogy igen-nagyon örüljenek távol! 



Szálljon el szívünk minden dobbanása 

patyolat-postán, fehér galambokkal, 

s szűrődjék halkan mihozzánk cserébe 

a lakodalmas, vígan ujjongó dal! 



Áldás-özönben, mirtusz koszorúval 

mosolyogjatok, nevessetek egyre –: 

Ennek a búba forgatott világnak 

jaj, úgyis olyan kevés ma a kedve! 



Ma csupa hitet sugároz felétek 

ki e sorokat lassan ide rója: – 

Virágos éjek éber éneklője, 

áldásos álmok árva álmodója. 

