


Olyan a nap, mint jó cirogatás 

és friss léptekkel rovom az utat, 

én: esőthozó garabonciás. 



Amerre jártam, mindig beborult, 

az ég ívéről lehullt a jövő, 

s a bokrok között zokogott a mult. 



Most itt járok és kacag a nap mégis. 

Úgy, de úgy meg tud ma örvendeztetni 

ez a nagy-nyugodt, boldog csakazértis. 



Szinte hallik, hogy elszáll, ami bus, 

s virágkoszorús asszony ül elébem: 

kalászt érlelő örök Július. 



Ma nincs a szélben semmi szétduló, 

még a szívem se fogja el a bánat: 

ez itt boldog hely, szép kiránduló. 



Olyan jó volna egyszer valahára, 

ha utolsó kép ez lenne szememben 

és felírnám a vén világ falára: 



Legyen, maradjon énrólam is emlék. 

Itt jártam: Anno, 1926. július 21. – 

... S észrevétlenül, lassan továbbmennék. 

