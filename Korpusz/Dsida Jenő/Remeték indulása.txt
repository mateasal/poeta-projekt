


Ma még szunnyad az erdő, 

A lombhasadékon átdereng a hold, 

a füvek szaga csendről énekel. 

De virrasztanak a mindentudók. 



Akiknek fehér, bozontos a szakálla, 

szemük villogó szentjánosbogár, 

akiknek görcsös vándorbotja 

a halál kaszáját százszor összetörte, 



akik tudják, hogy egyszer egy az három, 

hogy a színek beszélni tudnak 

s akik falusi, útszéli kereszten 

nem köpdösik le a Megváltó testét. 



És egy éjszaka megindulnak ők. 

Bíborvörösre izzik át a hold, 

smaragdzölden lobognak a füvek 

és moraj lesz a lombsuttogásból. 



Jönnek ők és velük a farkasok 

és a rengeteg minden vadjai 

és üvöltésüktől lángba csavarodnak 

korhadt gerendák és korhadt szívek, 



Énekelnek a remeték. És az egek 

dala harsányan zuhog alá 

s borzalomba öltözik az alvó szépség, 

mert e világ fejedelme megítéltetett. 

