


Ha nincsen már egetverő 

kurjantás és izomerő, 

csak ülni kell és nézni ki, 

ahogy a szellő repiti 

a járdán a hullt levelet 

s az égen a fellegeket. 



Csak ülni kell és nézni messze, 

a Semmi tengerén evezve, 

seszínű, álmos, néma habban, 

derengő torkú alkonyatban 

és azt gondolni, hogy – mese, 

lidérc, babona, semmi se. 



Szellemet, múltat nem idézni. 

Ha ajtót nyitnak, meg se nézni, 

csak ülni, mint a holtak álma, 

fakult verseket recitálva 

forró nyáron, hideg telen, 

bámulva és idegtelen... 

