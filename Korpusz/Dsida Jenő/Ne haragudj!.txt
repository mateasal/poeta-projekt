


Uram, ki vagy az örök Lényeg, 

ne haragudj, ha újra felszáll 

egy vallomásos szürke ének! 



Uram, nekem már hullt a lombom, 

hát felgyújtottam a Nagyerdőt: 

Ég. Majd elalszik. El nem oltom. 



Uram-Istenem, aki végett 

álmosan is mennem muszáj: 

Én unom már a fényességet! 



Uram, fáradt napok után 

nem tudnád megmondani nékem 

hogy minek sír az Édesanyám? 



Uram, álmok lengnek előttem. 

Selyem-paplan alá bujok 

patyolat-fehér lepedőben. 



Uram, szabad álmodni szépet, 

úgy -e szabad, úgy -e szabad, 

ha már az erdő le is égett? 



Már csak egy fáklya fénye hull... 

Mért nem hagyod, hogy angyalod 

földnek fordítsa szótlanul? 

