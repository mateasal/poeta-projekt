


Ó, virrasztások évszaka! 

Vastagon fog a tinta, zordul. 

A rozsdalevű éjszaka 

már hatkor a kertekre csordul. 

Reves fák nyirka folydogál 

s te arra gondolsz: mennyi éved 

van hátra még? Jaj meg-megáll 

a láb, mert fél, hogy sírba téved. 

... Mondd, kissé mártottál -e már 

hófehér cukrot barna lébe, 

egy feketekávés pohár 

keserü, nyirkos éjjelébe? 

S figyelted -e: a sűrü lé 

mily biztosan, mily sunyi-resten 

szivárog, kúszik fölfelé 

a kristálytiszta kockatestben? 

Igy szívódik az éjszaka 

beléd is, fölfelé eredve, 

az éjszaka, a sír szaga 

minden rostodba és eredbe, 

mígnem egy lucskos, barna esten 

az olvadásig itat át, 

hogy édesitsd valamely isten 

sötét keserü italát. 

