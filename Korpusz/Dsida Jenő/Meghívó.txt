


Azt kérdezted a múltkor, 

hogy mért vagyok bolond: 

minek ugrálok néha, 

mint táncos kis kobold? 

Hajnalban koszorút 

virágból mért szedek, 

s mért szorítom meg néha 

forrón a kezedet? 



Azért kedveskedem, 

hogy kérjek valamit, 

amire más nem képes 

és senkisem tanit: 

Gyere el egyszer hozzám 

és töröld le a port 

könyveim nagy polcáról, 

amit rája sodort 

az idő és a távol – 

Gyere el egyszer hozzám! 



Nem nézhetem a port 

hogyan fakítja át 

a tündöklő meséjű 

Ezeregyéjszakát 

és könnyem is pereg 

és a szívem is éget 

ha elaggulni látom 

az Andersen meséket. 



S csak kérdezd, mint a múltkor, 

hogy mért vagyok bolond: 

minek ugrálok néha, 

mint táncos kis kobold? 

Hajadba koszorúnak 

virágot mért teszek, 

s mért szorítom meg néha 

forrón a kezedet? 



Gyere el, s akkor minden 

mese-alakot ölt 

és fel-fel kacagunk, 

hogy szebb legyen a föld 

és jázmin-csókú angyal 

jön el értem, meg érted... 



... Erőtlen, elhaló 

bolondos versike 

és nem nekem való – 

Ugye, hogy meg sem érted? 

