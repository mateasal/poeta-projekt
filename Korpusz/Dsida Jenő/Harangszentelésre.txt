


Pusztult az ember hörgő vérmezőkön, 

üresek lettek falvak, városok. 

Az elhagyott nők borzadozva látták, 

hogy az utcán a halál ácsorog. 



Elnémultak a templomok, harangok, 

az Isten nyelve bénán hallgatott 

s a harangokból ágyúcsövek lettek 

s az ágyúk tövén százezer halott. 



A máskor békét esdő tiszta ércek 

nyomort bömböltek, zúgtak szerteszét 

s a tócsákba szétömlött vér szaga 

megülte tompán az ember eszét. 



Azután csend lett az égett mezőkön, 

szívet fagyasztó, dermedt rémület, 

ágyúk, gránátok utolsót robbantak 

és tört szilánkkal fedték a teret. 



Aztán leszállott sok-sok kicsi angyal, 

hófehér szárnyú, békés angyalok, 

beröpdösték a rombadőlt világot 

hol rémítettek még a harc-nyomok. 



Kosárba raktak minden csonka ércet, 

melyekbe befagyott a régi hang, 

rájuk leheltek rózsás kicsi szájjal 

s lettek, mik voltak: száz csengő harang. 



És úgy repültek, hátukon cipelve 

a drága terhet, kis faluk felé, 

hogy elvigyék az embereknek ismét 

a béke szavát, mely az Istené. 



Felakasztották újra a toronyba, 

visszhangot újjongott a völgy s a hegy 

és az angyalhad így repült tovább 

és így jutott el mihozzánk is egy. 



Hallgassátok, ha szólal a harangunk 

s esengve, csengve kong a templomon, 

hogyan hirdeti az élet igéjét, 

amely kivirul minden bús romon. 



Mert e harangban beszél ő, ki elment, 

s Krisztushoz jutott a halálon át, 

beszél édesen, itthoni beszéddel 

barátod, fiad, testvéred, apád. 



És azt mondja: Lám, gyűlölet-csatában 

véreztem el idegen föld ölén, 

de új harangunk boldog új dalában 

kicsiny falunkba visszatértem én. 



És itt maradok Krisztusommal együtt, 

itt lengek mindig e vidék felett – – 

Bimm-bamm, bimm-bamm, – csak egy jó van a földön 

s az a szeretet, az a szeretet. 

