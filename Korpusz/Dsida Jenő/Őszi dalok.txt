


Gondolok az elmúlt nyárra, 

Istenem, be más világ van, 

Mint amikor utoljára 

Erre jártam. 



Amikor dalos madárkák 

Vidám raja szállt felettem 

S én a tisztás vadvirágát 

Szedegettem. 



Most itt minden bús, szomorú, 

Hull a fáknak őszi lombja 

Egyhangú köd szürke ború 

Takarója. 



A szívem is csupa bánat. 

Ide jövök, hogy ne lássák 

S itt siratom meg a nyárnak 

Elmúlását. 



Bánatos az őszi erdő, 

Lehullott a lombja, 

Csupasz ágak 

Sorban állnak, 

Mintha egy bús 

Nagy temető volna. 



Víg madárdal átváltozott 

Néma, csendes búra, – 

Fáj a szívem, 

Mert nem hiszem 

Nem tudom, hogy 

Lesz -e tavasz újra. 



Vén bútorok, szék, szekrény, asztal 

Csodálkozással néznek össze: 

" Hány napja már, hogy kis kezével 

A port le rólunk nem törölte ?" 



Kérdezve, halkan sugdosódik 

A kert sok szomjazó virága: 

" Üdítő vizzel meglocsolni 

Miért nem jön ki mostanába ' ?" 



Elmúlt a dél, a délután is 

Borongó szárnyán itt az este: 

Gyerekszobában bábu, mackó 

Hiába vár, hogy megetesse. 



... A padlásnak sötét zugában 

Ládába dobják sorban őket, 

Szobákban durva idegen kéz 

A bútorokról port törölget. 



Beáll az ősz, hogy a virágot 

Élettől, nyártól elszakítsa... 

Minden csak bánat, bú, mióta 

Meghalt a drága kis Mariska. 



Hideg, nyirkos temetőben, 

Egy kis sírhalomra 

Lehullatja szirmait egy 

Őszirózsa, 

Fehér őszirózsa. 



Fáj a szívem, majd megszakad 

Csendesen zokogja: 

– Aludj kis lány, aludj te is, 

Őszirózsa. 

Fehér őszirózsa. 



Őszi levélke 

Őszi szél hajtja, 

Nyitva az ablak, 

Berepül rajta, 

Sápadt kezemre 

Leül pihenni... 

Pihenj levélke, 

Nem zavar senki! 



Amíg ringatlak, 

Amíg becézlek, 

Aludj és álmodj 

Tündérmeséket; 

Aztán menj tovább 

Csendesen, halkan... 

Hogy itt tartsalak, 

Nincsen hatalmam. 



Te előtted már 

Lehull a fátyol 

Arról a titkos 

Rejtett világról, 

Ahonnan senki 

Vissza nem tért még, 

S viszontlátsz sok-sok 

Levéltestvérkét. 



Lesznek közöttük 

Kikért remegtem, 

Kik után vágytam, 

Kiket szerettem, 

S kiket a zord ősz 

Elragadt mégis... 

Súgd meg nekik, hogy 

Megyek már én is... 

