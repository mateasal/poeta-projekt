


Oly nagyon úrrá lett fölöttünk 

minden vétek, minden hiba 

s öreg magyar lomha szájában 

kialudt a cifra pipa. 

Falusi estén, kis padon, 

minek már füst, minek beszéd? 

Húnyt falvak mentén elbolyongok: 

be szomorú ez és be szép! 



Hejhaj, halódnak ősi álmok, 

izmos tervek, táltos mesék 

és felgomolygó fellegkárpit 

nyomán terül a szürkeség; 

szortyogó víg pipaszó nélkül 

mormogunk álmos átkokat 

s nem füstöl égre vén pipákból 

pogányos, ősi áldozat. 



Szikrákat horzsolok lelkemből, 

ütéstől félve, fájva, bújva, 

hogy hátha, az a régi füst, 

régi tűz fellobbanna újra, 

– de távolról terhes telek 

fojtó, fagyos fuvalma száll 

s minden szomorgó szép szavam: 

viharban gyújtott gyufaszál. 

