


Tengerész-testvér! – már szürkül az ég, 

hideg hullámhegy tornyosul magasba, 

sikolt a szél, rohan az ár... 

Most vihar készül, tengerrengető! 

hajó-fordító, mélybe-temető! 

Tengerész-testvér, fogd a kezemet! 



Hullám hullámra dübörögve csattan, 

repül a hajó, mint a vészmadár, 

merül a hajó, mint a halott buvár 

recseg és ropog minden eresztéke, 

és bömböl a nagy, sivár végtelenség: 

most én vagyok az úr! 

Meghalt, meghalt a béke! 



Testvérem, nézd: az elemek 

szűkölnek, fáznak, vonítanak a kíntól – 

testvérem, nézd, a bősz erő 

játékszer lett a nagy ostor alatt! 

De mi ne bújjunk félelemben össze, 

ne dermedjen meg sokat-merő vérünk 

Valamit érünk 

és feszült innal vonjuk a vitorlát 

és verő szívvel mentsük a hajót! 

