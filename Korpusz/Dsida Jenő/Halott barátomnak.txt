


Lilakék port a néma est ver 

s az est porával szállsz magasra, 

hogy utolsó vizsgádra állj – 

A nagy teremben vár a Mester. 



Téged, Testvér, nem féltelek. 

Aki előtt te mostan állasz, 

szigorúan is örök Jóság – 

s te gyerek vagy, olyan gyerek! 



Mégis van, Testvér, aggodalmam: 

Ha véletlenül én is, én is 

szóba jönnék és kérdeződne... 

Meséljél neki nagyon halkan. 



Mondd, hogy az esti imádságom 

most is a régi, régi még 

s mindig megbánom, mikor daccal 

sapkámat néha odavágom. 



Mondd, hogy a régi biblia 

most is itt nyüzsög a lelkemben: 

Hegyi beszéd, virágvasárnap, 

feltámasztott Naim fia, 



a farizeus és a vámos – – 

... Vagy elég tán, ha annyit mondasz 

susogva a Mester fülébe: 

... "Nagyon sápadt és nagyon álmos." 

