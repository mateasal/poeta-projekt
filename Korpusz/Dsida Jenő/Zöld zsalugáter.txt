


Muskátlis ablakon zöld zsalugáter, 

halkan kopog az esővíz rajta – 

Zsalugáteres ablaknak mögötte 

bolond kis legény, szomorú fajta. 



Szemével bámul, mint muskátlis ablak, 

lemenő napba esténként nyáron... 

Pedig szegénynek nincsen mit nézni: 

Ősz, levél hullása, fekete várrom. 



Szomorú, keserű az ősznek dolga, 

tavaszi legény szíve megsajdul, 

s hiába nyögdécsel nincs panasszal 

menekvés nincsen, nincsen a bajtul. 



Eső hullása ritmusra koppan, 

uccákra, szívekre egyformán ráver 

de a kis muskátlis ablakot védi 

hűséges szempilla: zöld zsalugáter. 



Bolond legény a szemét lecsukja; 

hulljanak, haljanak az élet fái, 

sírjon az ősz-eső, sáros nagy tenger... 

Jobb abból semmit, semmit se látni. 



Befedett muskátlis ablaknak mögötte 

bolond kis legény, szomorú fajta – 

Feje lehajtott, – csend-szeme zárva, – 

és zsalugáter: az álmai rajta... 

