


S néha messzebbről látom őt, 

aki most hozzátok beszél. 

Látom, amint a hűvös szalonban 

lassan cigarettára gyújt 

s fáradtan csöppen ajkáról a szó. 

Látom arcán a kora ráncokat, 

látom kusza, erőtlen haját. 

Látom, amint lemegy a lépcsőn, 

s a kövezeten kong a lépte, 

s a háta csüggedten előre hajlik, 

s a két karját lóbálja 

szerencsétlenül. 

Látom, amint egyedül baktat 

keresztül a sötétedő sétatéren. 

Felöltőjét nyitogatja a szél, 

s kajla kalapja ereszként csurgatja 

az egyhangú, tavaszi esőt – – 



És olyankor nagyon, 

nagyon sajnálom őt... 

