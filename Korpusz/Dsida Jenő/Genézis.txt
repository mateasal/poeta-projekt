


A Kozmosz nagyszerű, tűzcsóvájú, dohogó 

teremtése ismétlődik bennem. 

Dimenziónélküli, lélekszerű, furcsa 

tűzködök és gőzök gomolyognak 

idebent. 

Gomolyognak, forognak, pöfögnek 

és keringenek veszettül. 

Nem látom a célt. 



Néha kiválik egy kis ködgolyóbis, 

forgásában amint sűrűsödik. 

Forr, buborékos: éget. 

Kivágom magamból külön bolygónak 

és kicsinyég nagyon szépnek, nagyon melegnek látom 

és ilyen lesz belőle, mint ez itt 

s az emberek messziről távcsövezve 

Versnek keresztelik. 



De a Törvények haladnak, nem állnak meg, 

halódás jön a születés ősmelegére. 

Rövid napok multán, borzongószelű estén 

kezembe veszem ezt a papirt, 

meg sok más keringőt, teleszitáltat, 

olvasom, megcsóválom a fejemet, 

mosolygok, felnézek a holdra: 

Milyen különös-idegen! 

Milyen messze van! 

Milyen hideg! 

