


Kísérletezik a jó Isten, 

a bölcs Professzor, 

mert furcsa dolog az a lejtő 

és furcsa dolog az a ki golyó 

és furcsa dolog az a nagy futás: 



egyenletesen mindig gyorsuló. 



A Magasságból indul el az ember 

– mert a kis golyó mi lehetne más? – 

s célok felé viszi, 

színek felé viszi, 

szeretetbe viszi, 

mélységekbe viszi 

a gátnélküli őrült rohanás. 



Gördül a golyó, rohan a golyó! 

lobogó lánggal benne izzanak 

a nem-nyughatás dübörgő csatái, – 

s senki se tudja Istenen kivül, 

hogy hol az állomása 

s törve, vagy épen mikor fog megállni. 

