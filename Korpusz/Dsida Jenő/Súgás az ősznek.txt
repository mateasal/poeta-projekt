


Ősz, te sokat tudsz: 

mert sétálsz furcsán és hallgatagon, 

s hervasztó, irgalmatlan 

szomorú szemeiddel 

befigyelsz minden ablakon. 



Ősz, te sokat tudsz, 

s tudásod soha el - nem - vehető, 

mert a halottak nagy-erősek 

és tanítód a temető. 



Ősz, te sokat tudsz 

és ajtómat ha titkon benyitod, 

mellém lopódzva böngészed ki, 

miket szitálón, csöndesen 

a papírra írok. 



Ősz, te sokat tudsz, 

de most nyílik a szám 

s olyasvalamit súgok, 

mit te se tudsz talán: 



Most, hogy üvöltő, lázadt szél rohan 

köd-váraktól köd-várakig, 

van egy búsongó kis fiú, 

van egy sóvárgó kis fiú, – 

– ki ibolyákat álmodik. 

