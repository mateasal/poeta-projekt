


A lucskos ár, a verdeső, 

a locsogó, a tocsogó 

még arcomig is felfecskendez – – 

ez vándorlás, ez sárba-séta 

s bár szennyező, bár szomorú 

valahogy mégis szörnyű szent ez. 



A lucskos ár, a verdeső 

a locsogó, a tocsogó 

bokáig nyeli lomha lábam, 

s én megyek, megyek, megyek búsan, 

lehajtott fejjel, cammogón 

nagy, szürke felhők bánatában. 



Mert nem azt hívják vándorlónak, 

ki futva tör egy kapuhoz 

és lelke vágya egy-való; 

igaz vándor, ki így megy, így megy 

és minden álma az eső, 

a tocsogó, a locsogó. 

