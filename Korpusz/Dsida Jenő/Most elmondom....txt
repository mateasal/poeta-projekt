


Most elmondom, kicsim, az úgy volt: 

mikor a halk sík bársonyán 

kihúnyt a nap és már sovány 

arccal fölkelt a szép, hazug hold, 

nagyon vágytam hozzád beszélni – 

Ó, nem bohón és nem bolondul, 

de mélyen, mint harang ha kondul 

s ahogy csak férfi tud beszélni. 



Kezembe fogtam kezedet 

s felpillantottam, – fel a fára, 

melynek tar ágán furcsa, árva 

levél-sziluett reszketett, 

úgy imbolygott fonnyadt-ezüsten, 

mint lágy könnycsepp, mely csüng a vékony 

pilla szélén, vagy illanékony 

pernye, ha percig áll a füstben. 



Mint bús leány, kit lassu méreg 

naponta mart s félig megölt, 

de menyasszonyi fátylat ölt, 

bár tudja, több napot nem ér meg 

és révedezve haboz és vár, 

tétovázik a hajdani 

mérget ma is felhajtani: 

maradna is még, hullna is már. 



Társai, sárga, hullt szerelmek, 

halomban hevernek alul 

s éreztem, jaj, ez is lehull, 

ha szavaim most rálehelnek, 

nem birja ki e halk, finom lény, 

ha holdsugárnál tömörebben 

csak egy hang is feléje rebben... 

És én hallgattam, mint a holdfény. 

