


Valaha tudtam, hogy a szám 

Mikor mond tréfát 

És mikor beszél igazán. 



Valaha tudtam, hogy a nevetés 

Mikor valódi arcomon 

És mikor tettetés. 



Valaha tudtam, hogy a fájdalom 

Szívemben van -e, avagy tetszelegve 

Csak önmagam csalom... 



Valaha tudtam, – ma már nem tudom: 

Összeolvadt az igazi 

És hamis hang a hurokon. 



Összeolvadt a piros és a kék, 

A fehér és a fekete, 

Köröttem minden szürkeség... 



Valaha tudtam, – ma már nem tudom: 

Koromsetéten hull a hó!... 

Az igazságom mind hazugság 

És hazugságom mind való!... 



Hisznek bennem? Vagy kételkednek? 

Vagy ócsárolnak? –: 

Egyformán fáj az én szívemnek. 



Ember vagyok, de sorsom feledem; 

Színész vagyok, de nem tudom, 

Hogy mi a szerepem. 



Előttem minden ködbe vész. 

Egyszer ezt játszom, másszor azt, 

S fáradtan kérdem: 

Mikor pihen a nyűtt színész? 



Be jó is lesz majd! Jön a béke... 

Való, hazugság szerte-válnak 

S komédiámnak vége, vége!... 

