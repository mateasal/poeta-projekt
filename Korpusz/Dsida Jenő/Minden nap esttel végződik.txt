


Minden nap esttel végződik. 

Minden zaj csenddel végződik. 

Minden valami semmivel végződik 

és holt betű lesz minden fájdalom. 



Csukják itt is, ott is az ablakot, 

értelmetlen sötét zsalu-szemek 

ölelik magukba arcomat. 

Minden nap estével végződik. 



Kaput keresek, hol nem áll angyal, 

egy szemet, mely nyitva maradt 

s azt mondja nekem: értelek. 

De minden zaj csenddel végződik. 



Ilyenkor a templomokat is bezárják, 

az Isten magára csavarja 

gomolygó, vastag, sokredős ruháját – 

minden valami semmivel végződik. 



Ilyenkor senkinek sem szabad beszélnie, 

a koldusok bokrok alá húzzák magukat, 

a tücsök ciripel. Este lett. 

S néma verssé lesz egy-egy fájdalom. 

