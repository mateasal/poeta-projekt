


( Selymes lágy haja arannyal omlik, 

szeme ragyogóan előre néz –) 

Ne süssön nap rá, ne fújja szellő 

ne fátyolozza borús köd-felhő 

s messze el tőle emberi kéz! 



( Fehér csokor a mellére kötve, 

piros, dobogó szívet takar –) 

Nap rá ne süssön, szellő ne fújja! – 

Tavasznak lettem halk trubadurja, 

zengő hitet ki versbe kavar. 



Enyém a kép és enyém a nézés, 

enyém a kacaj és az öröm: 

enyém lett némán felé hajolni 

muzsikás nevét imába venni 

s átnézni minden nagy ködökön. 



... Aranyos haja tűz glóriáját 

édes Istenem, hagyd meg neki – 

Maradjon fehér ruhája csokra, 

s csillag szemének öröm-romokra 

sohse kelljen tekinteni. 

