


Lesz -e még, lesz -e madárkórus, 

mely víg ütemmel szívre vág? 

Lesznek -e pazar gyümölcsösben 

viráglángos cseresznyefák? 



Véremnek lesz -e muzsikája: 

valami új, valami más? 

S jön -e leány a kert végéről, 

csillagszemű, fehérruhás? 



... Lepkék helyett lámpás szobámban 

vergődő álmos kerge moly – 

zsoltárt süvöltő szél-sirámok 

s a lelkem csupa ködgomoly. 



A szívem csupa ablakzörgés, 

és őszutón jéggé mered... 

Csicsergés, csók, cseresznyefa: 

Álmos vagyok. Isten veled! 

