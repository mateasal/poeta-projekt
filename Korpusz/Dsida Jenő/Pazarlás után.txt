


Sudárderekú várúr voltam. 

Ezer ládával állt a kincsem 

s egyszer úgy jött a hegytetőn, 

hogy szerteszórjam, völgybe hintsem. 



Odalent tárt, görcsös kezekkel 

lázban koldultak, sírva, bízva, 

hogy fentről csengjen, záporozzon 

aranyzenéjű alamizsna. 



De nem jutott a völgyig el 

az ajándék, a büszke, szép, sok: 

guruló lejtős hosszú útban 

mind elnyelték a szakadékok. 



Otromba mesebeli dzsinnek 

csalták talán a mélybe esni 

és most már minden oda van 

és nem érdemes megkeresni. 



Völgynek indulok üres kézzel, 

mint egy eltévedt árva gyermek... 

Ha nem zuhanok szakadékba, 

lent a koldusok agyonvernek. 

