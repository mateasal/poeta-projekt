


Amit keserűn felsebzett az ősz 

lekötöd, Uram, szép fehér kötéssel, 

lázadásunkat szelíd csititással, 

végtelen, bús magunkra-ismeréssel. 



Hullott levelek mélasága helyett 

havas bundával fedett a palánk 

és a szívünkben, mikor összenézünk, 

kigyúllad ezer karácsonyfa-láng. 



Nincs mit búsulni, elszenderült minden, 

s míg tűzhelyünkön pislog a parázs, 

csengős szánkóval siet a Karácsony 

és mosolyogva jön a Mikulás. 



Ablakunkat is behullja a hó, 

nagyon csöndesen, szomorúan, úgy, 

mintha álmodva szívünkig susogná: 

Aludj, Kisfiam, aludj, csak aludj! 



Néha egészen eláll a szívünk, 

kezünk félénken emlékeket ápol – 

Magunk elé szavakat mormolunk, 

mint szent igéket öreg bibliából. 



– Be áldott vagy, mi édes Istenünk, 

hogy elküldted a szép fehér havat! – 

s kínzott szemünkből kibuggyan a könnyünk 

s fejet hajtunk a kegyelem alatt. 

