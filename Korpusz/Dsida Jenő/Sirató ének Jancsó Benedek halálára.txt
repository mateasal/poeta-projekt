


Kiért zsongnak a fájdalmas harangok? 

Kinek kísérik hallgatag torát? 

Téged siratnak kongva és jajongva, 

a véndiákok víg-bölcs nesztorát. 



Öreg voltál s az ifjakat szeretted. 

Szeretve tisztelt a jövő hada. 

Égő lelkünkre csillapítva hullott 

keleti-bölcs ajkad szóharmata. 



Míg lángpallossal járt a véres angyal, 

a Történelem s dúlva öldökölt, 

te símogattál ráncos ujjaiddal 

s tenyérré tártad szét a bősz ökölt. 



Ám harcos is voltál, komor, ha kellett, 

izmossá lendült két öreg kezed, 

toll-dárdád forgott, szikrát hányva zúgott 

és jaj volt annak, aki vétkezett. 



... Álltam előtted én is, ifjú lantos, 

és szent kezed pihent a vállamon: 

Most sajgó seb lett rajtam érintésed 

és e sebet, jaj, sírig vállalom. 



A sebből vér foly, árva fajta vére, 

égő, patakzó, tűzvörös rubint: 

vérrel siratjuk táltos nagy halálod, 

melynek példája már felénk suhint. 



Árvák lettünk, mint Szondi két apródja, 

s míg lángnap szunnyad el az ormokon, 

hallgatjuk az alkonyi szél sirámát... 

Egy késő kobzos sír a sírodon. 

