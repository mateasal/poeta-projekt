


Csendes a templom, 

Serceg a mécses, 

Hófehér oltár 

Virággal ékes; 

Elébe térdel 

Egy kicsi lányka, 

Szivét betölti 

Forró imája: 



" Szegény anyácska 

Nagyon beteg lett, 

Hiába ülök 

Az ágya mellett 

S ápolom nappal, 

Ápolom éjjel... 

Nem is tudom, hogy 

Mi lesz szegénnyel. 



Azt mondják róla: 

Nem soká várhat, 

Itt hagy bennünket, 

Szegény árvákat, 

S felmegy Hozzád a 

Csillagos égbe, – 

Mondd, kis Jézuskám, 

Ugyan mi végre? 



Hiszen Te neked 

Nincs rá szükséged, 

Van jó anyácskád, 

Ki szeret Téged, 

Ki gondoz, ápol, 

Vet puha ágyat... 

Hagyd itt nekünk az 

Édesanyánkat !" 



A kis Jézuska 

Szive feldobban, 

Arcán megértés 

Szent tüze lobban, 

Biztat, mosolyog, – 

Mosolya édes... 

Csendes a templom, 

Serceg a mécses. 

