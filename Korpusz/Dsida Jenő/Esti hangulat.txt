


Sohse éreztem 

ennyire még 

a hangulat hatalmát, 

mint most ezen a kék, 

lila-sötét alkonyaton. 



Ahogy egyhangún lépek, lépek 

valami eddig ismeretlen, 

különös, bágyadt tűzben égek. 



Égből bocsájtott kicsi selyemszálak 

( álmos, jó-hűvös esőcseppek) 

a szívemre fonódnak 

és húznak messzi Országába 

a Szépnek, a Jónak. 



Mintha mindenki csókot adna, 

mintha mindenki megölelne, 

mintha pap lennék, Isten papja. 



Szeretnék így valakinek 

ismeretlenül elébe toppanni, 

s míg kék szemem könnyben ragyog, – 

magamhoz vonva 

fülébe sugni titokzatosan: 

– Barátom, tudd meg, poéta vagyok! 

