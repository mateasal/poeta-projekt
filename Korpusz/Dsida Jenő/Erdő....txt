


Süvölt a szél a fák között 

zúgva, zokogva, nyögve, fájva, 

sivít a szél a fák között 

s a magyar erdő magyar fája 

ingatja koronás fejét. 



De csak fejével bólogat, 

s a törzse szikla - szent - szilárd: 

lombos fejével bólogat 

és nem fél, hogy az égi bárd 

csattanva mellen ütheti. 



... A szálfák között, hej, be törpe 

egy ember-parány, mint magam, 

félőn, lapulva, hej, be törpe, 

s homloka mögött hangtalan 

reszketnek a gondolatok. 



Arra gondol, hogy zúg a szélvész 

és jaj, ha őt is földre vetné! 

Arra gondol, hogy zúg a szélvész 

és vajjon nem törnek -e ketté 

a meg - nem - hajtott derekak? 

