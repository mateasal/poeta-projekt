


Másfelé talán hideg lennék 

és nem csókolna szerelem. 

Itt nem alhatom éjji ágyon 

mindig kerülök, mindig vágyom, 

s a köveket is szeretem. 



Itt mindenben van jelentőség, 

itt beszélnek a hegycsucsok 

ölén ezernyi szent ligetnek 

füvek és bokrok mind zizegnek 

patak cseveg és fa susog. 



A pókháló is aranyból van 

s puhán, finoman megkötöz: 

itt maradsz, itt élsz mindörökké 

itt porladsz némán szürke röggé 

ha rád borul a ködös ősz. 



Csudálatosan ragyogó föld 

– Idegen ezt nem érti meg, – 

Egyszer mosolyra sziporkáztat, 

máskor ezreket könnyben áztat, 

izzó és mégis szűz-hideg. 



Csókoló szemmel nézek végig 

a messzi havas hegyeken: 

dalolok róluk halkan, lágyan 

és simogató, örök vágyban 

a köveket is szeretem. 

