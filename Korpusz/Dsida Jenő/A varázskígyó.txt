


Mágikus erők nyilalnak szememből 

és azt hiszem, hogy énekelni jó, 

s piros ajkamról úgy lep meg az ének, 

borzongva, simán, köréd tekerőzve, 

mint meredtszemű óriáskígyó. 



Tüzeket álmodsz: titkos tüzeket, 

lidérces éjben ezer kékes lángot: 

valami messze csoda-szent szerelmet, 

nagyot, igazit, sírót, szomorút, 

melyet csak ritka, hős álmodó látott. 



Vizekről álmodsz, nagy hideg vizekről 

s lomhán locsogva siklik el az ár, 

majd rázuhog rőt, távoli vulkánok 

vörösen-izzó láva tengere 

és harc és köd és pokol a határ. 



Álmodsz fenyvest és havas hegyeket, 

hol megfeszülsz a tiszta, szűzi légben – 

álmodsz szépet, hogy öl ( ?) a kacagás, 

álmodsz butát, hogy elfog a sírás 

s imádó szívvel borulsz le elébem. 



Hosszú szenderben bomlott muzsikámnál 

ezer zsibbadt kép kergetőz, lohol 

s mire dal-kígyóm bontakozik Rólad 

és hűvös csókkal felébreszt a hajnal – 

– én elmentem, én nem vagyok sehol. 

