


Most olyan szép a hegytető! 

Most a világ is oly csodás! – 

Bíbor a nap, az éltető 

és minden egy szép álmodás. 



A semmi-éjjel szörnyű bús volt, 

míg Hajnalt látott születésem – 

most két kezem imára kulcsolt 

és nem kell félni, hogy lekésem. 



Minden imádság idején, 

minden imádság felrepül, 

s vágyak tüzében égve én 

a Tetőn állok egyedül. 



... De itt áll az én bús Barátom 

és fázósan fülembe súgja, 

hogy mindez csak egy rövid álom 

és ránk borul az Este újra!... 

