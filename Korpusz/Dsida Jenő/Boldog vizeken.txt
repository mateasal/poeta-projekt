


Felülről csillagfény záporzik, 

alul csobognak a habok. 

Fantasztikus virág-hajóban 

ketten ülünk. Boldog vagyok. 



Csónakunk sárkány-alakú 

könnyensikló kínai dzsunka; 

krizantémos mennyezete 

sziromesőt szór a hajunkra. 



Boldog vizeken halkan siklik. 

Messziről szent esti varázs 

elénk muzsikál a partokról 

s egy-egy dal minden csobbanás. 



Mi már nem is vagyunk a térben, 

minket már semmi meg nem ölhet. 

Egymásra nézünk s eleresztjük, 

vízbe dobjuk az evezőket. 



Menjünk! Ezen a szép vizen 

nincsen zátony és nincsen torlasz – 

Átölellek és néha-néha 

csókomtól halkan felsikoltasz. 



Lelankadunk a csónak-aljra 

fehér tébolyban üdvöt nyerve... 

Alszunk... Most már lehet akármi. 

Vihet a nagy víz akármerre. 

