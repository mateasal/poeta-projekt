


Nyugodt, fehér kórházi ágyon 

feledem a régi lényem: 

Beburkolózom szomorún 

alázatosan és szegényen. 



Lázálmok hosszú éjszakáján 

kérem az Istent: rám ne ejtse 

az emlékezés szörnyű terhét 

és ne mozdítsa szívemet se. 



Jajszavaimat nem hallottad, 

Uram, ki csókkal sohse késel – 

ajándékozzál most meg engem 

néhány balzsamos feledéssel. 



Életnyüzsgések vad vására 

múljék el tőlem, nem kívánom: 

legyek liliom-áldozat 

a habszínfehér betegágyon. 



Így lett volna jó talán mindég, 

csak nem tudtam ezt soha régen... 

Áldott e nap, mert találkoztak: 

nyugalmam és szegénységem. 

