


Jövök szivemmel a havas hegyekből. 

A görbe hold zöld-sárga sugara 

befényli halk, magányos házamat. 

S előtte, íme, titkos lábnyomok. 



Rozsdás kulcsom nyiszogva sír a zárban, 

de a meszelt fal ünnepi fehér, 

de a küszöb nedves-tisztára súrolt 

és furcsán csillog a kopott kilincs. 



Meleg fogad és hervadó virágszag. 

Fakó arcképek tört szemén mosoly. 

A tűz dalolva és kacagva pattog 

a kandallón. Ki rakhatott tüzet? 



Új olaj serceg lámpásom begyében, 

ágyam hűs, síma gyolccsal hívogat 

s nini, öreg párnám is duzzadó 

és habfehér. Ágyat ki vethetett? 



Az asztalon nyitott könyvek, füzetkék 

elhintett szirmok közt derengenek, 

halványan, mint a félszeg, kedves álmok, 

amiket elfelejtünk hajnalig. 



Különben senki. Zöld hold száll az égen, 

befényli halk, magányos lelkemet. 

És én tünődve ülök ágyamon: 

Vajjon ki járt itt? Istenem, ki járt itt? 

