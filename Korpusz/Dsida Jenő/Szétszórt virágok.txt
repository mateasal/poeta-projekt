


Visszaemlékszem, 

most, hogy a szemem könnyhabokat forral – 

visszaemlékszem egy elindulásra, 

tavasz-hajnalon, hószirmú csokorral. 



Akkor indultam: 

gyémántharmatos, tüzes arcú reggel 

és harsány dallal lóbáztam a csokrot, 

szembe a merész glóriás hegyekkel. 



– Szeret, nem szeret? 

Messze-valaki kacag, avagy sír ott? –: 

jelzést hagyva az út bársony porába 

téptem, szaggattam, ráztam a sok szirmot. 



Most megérkeztem, 

Összehúzom nyűtt, fekete felöltőm, 

Csokrom széthullott, a hegyek füstölnek 

és fázó, sima köd alszik a földön. 



Szívembe nyilall, 

hogy ilyen hűvös, őszi csókok érnek, 

s vajjon meglelem -e még a sok szirmot, 

hajlongó fák közt, hullásán a dérnek. 



Lassan indulok, 

károgó szóval varjú sír fölöttem 

alvó reménnyel keresve kutatva, 

ballagok vissza, ahonnan jöttem. 

