


A fűz a vízen áthajolt. 

Szép zöldhajú, szűz mátka volt, 

vállán veréb ült, néha tíz. 

Alant suhant, rohant a víz, 

mint egy bolondos, bő regény, 

hűtlen, makrancos vőlegény. 

A felhő könnyű, ritka volt, 

s az ég sötétkék tintafolt, 

és csók a szél, mely átoson 

a füstbe süppedt városon. 



És akkor lopva jöttem én 

a nyári lanka szőnyegén – 

de sarkantyúm volt, rézveret, 

az pengett s minden észrevett. 

Egyszerre metsző lett a szél, 

mint a süvöltő, fent acél, 

az ég szuroksötétre vált, 

a fűz letört, a víz megállt... 

