


Bizony sok csoda történt már e földön 

és azóta is történt jónehány, 

mióta álmos életemet töltöm. 



Kiszikkadt vén fa kihajtott a dombon 

s valami hasonlót akartam én: 

Király akartam lenni, bizony mondom, 



vagy ha a hóra nagy árnyékok nőnek, 

kis székely porták előtt felcsapó láng, 

csodának, szépnek és melegítőnek. 



Nagyratörésem kihült és idült 

s homályos szemmel, könyörögve mondom: 

Hát itt van minden, ami sikerült, 



dohány, morfium, szegfűillat, ánizs, 

ködös hegyeink rossz vinkó-bora – 

Igy lesz ez holnap és holnapután is. 



Testvérek, bocsássátok meg a tettem 

s feledtessétek el nagyon ölelve, 

hogy csak efféle pici csoda lettem. 

