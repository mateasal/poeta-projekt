


Valaha régen pattogott a tűz, 

S mi ott ültünk a kályha mellett. 

Kékszemű, kicsi, szőke fiú voltam... 

Karodba fogtál, 

Meséket mondtál... 

Be szép is volt az 

És milyen kár, hogy kialudt a tűz! 



Most hát cseréljük meg a szerepet! 

Anyám, 

Most én leszek hát, 

Ki mesét mond neked 

És te figyelsz reám. 

Ugy -e, meghallgatsz? Rövid lesz nagyon. 



Egy kis patak 

Elhagyta a forráshelyét, 

A zugó, mély rengeteget, 

Hol az ártatlan, gyermeteg boldogság 

Fehér szellője simogatta arcát: 

Elhagyta anyját, 

A gyönyörű, a szerető hegyet, 

Mely önkebléből bocsátotta ki: 

Menj élni! 



Elhagyott mindent, ami régi 

És ment a kis patak, 

Ment – élni!... 

És úgy találta: szomorú az élet – – 



Folyóvá dagasztotta az Idő; 

Virágok mosták benne arcukat 

És városokat látott fényben úszni. 

S papírhajókat eregettek 

Bodros hátára pajkos gyermekek, 

De nem vidult fel láttukon soha! 



Folyammá dagasztotta az Idő. 

Hidak ölelték kacér nevetéssel, 

Bárkák szelték át, ringó csolnakok, 

Vad, száguldó hajók, 

Melyekből nóta, zene, csók 

Mámoros hangja özönlött ki éjjel 

A csillagfényben hömpölygő habokra, 

De szomorú volt a folyó 

És nem vidult fel láttukon soha! 



Ő mindig álmodott. 

És hallotta a fenyvesek zúgását 

És vágyott lenni újra kis patak, 

Akit beszélni tanít az anya 

És puha keblén altató nótával 

Ringat el lágyan... 

S így álmok között ment, ment a folyam, 

Míg érkezett egy messze, messze tájra, 

Hol kitárt karral várta 

A tenger. 



És szólt a tenger: 

Mióta várlak! 

Ez itt a Végtelen, 

Ez a Boldogság, örök Óceán! 

Karomba zárlak, 

Csókokba fojtlak, 

Csak felejtsél el minden bánatot, 

Minden bohókás gyermek-álmot, 

Ami tán mostanáig 

Az életedet megkeserítette! 

Jer hát lihegő, vágyó kebelemre, 

Jer, légy vidám! 



Ment a folyó. 

Nagyon lassan és nagyon szomorún ment, 

S az öröklétben halkan elvegyült... 



Boldog lett? Nem lett? Nem tudom. 

De a hajósok messze tengeren 

Vihardulásos, szörnyű éjszakákon 

Most is hallanak egy bús, síri hangot, 

Amint átkozza a gonosz Időt, 

S amint panaszos, fájó zokogással 

Jajdul fel: 

Anyám! 

Miért is kellett Tőled elszakadnom?! 

Én édes, jó anyám!... 



Lám, vége van. 

Milyen furcsákat mesélek is én! 

Mondd csak, anyám, 

Mondd, tetszett a mesém? 

Az én szomorú, bolondos mesém ?... 



Máskor talán majd vígabbat mesélek 

És okosabbat! 

