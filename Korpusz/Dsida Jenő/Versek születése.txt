


Elköltözött, ami enyém volt, 

pislogó mécsben nincs derü – 

Most vagyonom a Csend, a Bánat 

és egy elkopott hegedü. 



Olyan ritkán szól, s olyan néma 

mindhárom édes, bús barát, 

de mégis, mégis csak kitartunk 

sok tikkadt éjjen, s napon át. 



... Mikor pazarlón szép az éjjel 

akkor nagy néha vigadunk, 

de vigadásunk is olyan csak: 

épp amilyenek mi vagyunk: 



Lebocsátjuk a sűrű függönyt 

muzsika zendül idebent, 

s a szürke szívbe szikra szökken 

és bong a Bánat, cseng a Csend. 

