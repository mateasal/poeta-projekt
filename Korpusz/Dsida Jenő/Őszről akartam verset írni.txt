


Őszről akartam verset írni. 

Zizegő, fájó muzsikáról, 

Szívünkbe tépő temetésről 

Szomorú, csendes elmúlásról. 



Őszről akartam verset írni. 

Hogyan lett puszta ligetem, 

Hogyan borult rá szemfedő 

Fehéren, némán, hidegen. 



Őszről akartam verset írni. 

Szélviharról, mely sírt felettem, 

Ábrándról, mely nem teljesült 

Álomról, melyből felébredtem. 



Bimbóról, melyet dér lepett meg, 

Mely későn jött és sohse nyílt ki, 

Örökké tartó fájdalomról – 

Őszről akartam verset írni. 



S ekkor valami csoda történt, 

Halljátok, ím, a nagy csodát: 

Elémbe gyöngén, reszketőn 

A Nap vetette sugarát. 



Mint egy különös üzenet 

Melyet titokban küld a távol, 

Mint egy mámoros ébredés 

Rémekkel népes éjszakából. 



Csak egy parányi napsugár volt 

Rákacagott a hosszú télre, 

S nyomában mintha félve bújna 

Egy ici-pici, zöld levélke... 



Előttem kápráztatva játszott, 

Mozgott, rezgett, táncolt a fény – 

És ekkor, ekkor megértettem, 

Hogy mit jelent e szó: remény! 

