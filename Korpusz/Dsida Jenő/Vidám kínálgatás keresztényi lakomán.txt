


Vegyetek s egyetek, 

drága barátaim, 

egyetek jól, ha van mit, 

vegyetek s egyetek, 

kövérek legyetek, 

kössetek tiszta kendőt 

a nyakatokba bogra 

s kigömbölyült vidám 

arccal, szép pirosan 

egyétek a levest, 

gyúrjátok lefelé 

az ízes pecsenyéket, 

zsíros falat zamatját 

élvezzétek, ropogva 

harapjátok a hízott 

gyümölcsök drága húsát, 

töltsetek bort, a szőlő 

sűrü aranylevét 

csurrantsátok csobogva 

a kristályos pohárba 

és igyatok örömmel 

és egyetek sokat 

és igyatok sokat 

s egyetek, igyatok, 

míg meg nem részegedtek 

és hangosan dalolva 

nem veritek az asztalt, 

nem kezdtek kiabálni 

és csókolózni roppant 

kacajjal, igyatok, 

kedves barátaim, 

vidám fickók, ti drágák, 

szívem szerettei, – 

ó mert tudom, bizonnyal 

nem bűn örömben élni 

s az Isten úgy tekint le 

reátok kék egéből, 

jóságos víg mosollyal, 

ellágyult szívvel és 

félszemmel hunyorítva, 

ahogyan én tekintek 

a tej körül csatázó, 

ugrándozó, bolondos, 

lefetelő, bozontos, 

rubintos-nyelvű, huncut 

öklömnyi kiskutyákra! 

