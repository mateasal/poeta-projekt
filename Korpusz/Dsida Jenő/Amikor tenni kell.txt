


Hitem, szerelmem, szent hazám! 

Semmit se tettem igazán, 

még gyümölcsöt se hoztam, – 

eddig csak délibábot néztem, 

eddig csak álmodoztam. 



Talán már jönni fog az óra, 

mely valót hoz az álmodóra 

és tett-vágyakra kelti: 

egészen hinni, egészen remélni 

jaj, egészen szeretni! 



Borus-magamat harcba vetni, 

Láng-szerelemmel elégetni, 

mert csak ez a nagy, drága élet! 

Talán dübörgőn jön a perc már, 

mely hűlt kohómban lángot éget... 



Vagy építeni, vagy rombolni, 

vagy felépülni, vagy romolni 

riadó perdül büszke dobon – 

Akkor el tőlem, ami álom, 

s dalaimat a tűzbe dobom! 

