


Jaj, ha látnád a gesztenyéknek 

szétdúlt lombjait mifelénk – 

s hallanád dacos felzúgását: 

Az lenne csak a mi zenénk! 



A vén templomot veszik körbe, 

( az se tudja, hogy mire vár még ...) 

csupa zizegés, nyirkos ének, 

csupa agg mese, csupa árnyék. 



Most, hogy az ősz már fújdogál 

és minden nyári szenvedélyt öl, 

vágyódva esdek, hogy gyere: 

hadd, meséljek a gesztenyékről. 



Tegnap, amikor erre jártam 

az alkonyatban egyedül, 

hogy lombjuk már hervadni kezd, 

elárultam véletlenül. 



Oly búsan néztek akkor engem 

ködön, esti homályon át, 

mint egy virágzó asszony nézi 

legelső szál ezüst haját. 



Poézis volt és őszi szépség 

szivemnek könnyes két vendége 

s az egyik zúgó nagy fa alján 

öreg koldúsként ült a béke. 



Szemem behunytam... Most didergek 

Félek, mert olyan nagy az ősz – 

Csak tudnám, hogy kezed forró lesz, 

ha véletlenül erre jössz. 



Jaj, ha látnád a gesztenyéknek 

dúlt lombjait most mifelénk 

s hallanád dacoló zúgását: 

Az lenne csak a mi zenénk! 



Bizony mondom, ha sose égtél, 

most fellobbannál, mint a láng, 

s mert nem akarunk halni még, 

halkan egymásra hajlanánk. 

