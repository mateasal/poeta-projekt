


Mint a bolond csillag, futok. 

Föld alá, vagy mennybe jutok? 

Mi lesz holnap, nem kérdem én: 

megállok a föld peremén. 



Ott állok meg, ahol a vég, 

ahol a futásból elég, 

hol jégbe fagy a fürge szán, 

a regény végső oldalán. 



Éljen a bor! Éljen a fény! 

Búcsuzik egy korhely legény, 

búcsuzik és kacag, kacag – 

tanítványai alszanak, 



mint Krisztuséi Golgotán 

( hisz ő is Krisztus volna tán, 

sokan követték és szerették, 

mégis keresztre feszítették.) 



Életem, már mi közöm véled!? 

Milyen is lesz a másik élet? 

Akit kérdeznek, megfelel. 

A Sorsunkat vállalni kell. 



Előttem lángaranyba forr 

a régi szín, a régi bor. 

... Az élet konkoly és ocsú... 

Hurrá, ez is legénybúcsú!!! 

