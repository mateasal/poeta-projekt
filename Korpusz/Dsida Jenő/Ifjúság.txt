


Nyugat a kardját fente, 

s Keletről indult büszkén, fényesen 

Mesekirályfi, Napsugárlevente. 



Homlokán csillogott 

az őstáltosok minden glóriája, 

élet-szeretőn duzzadt meg az izma, 

amint szétnézett a zengő világon, 

a nagy ujjongását szerte pazarolta. 



... Aztán jöttek a felhők, 

sorvasztó harc, mit gyűlölet előz, 

a hízelkedők orv hátbaszúrása, 

– azután jött az ősz. 



S földigtaposva századok alatt, 

megtörött szemmel, fagyos-mereven, 

szennybe gyalázva, bús-emlékezőn, 

– Hallga! – 

mégis, mégis csak újra szól 

az élet-szerelem. 



Először halkan, 

morajlón, vágyón vonaglik át, 

aztán zúg, sivít mind orkánosabban, 

végül sikoltja már az új igét: 



– Legyen itt megint húsvéti az élet! 

Legyen friss a fű, tavaszos az ág! 

Királyi ojtás, Napsugárlevente –: 

legyen itt – ifjúság! 

