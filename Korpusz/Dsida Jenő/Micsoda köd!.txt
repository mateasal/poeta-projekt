


A kályha mélyén halkan sír a tűz. 

Odakünt mindent tejszín köd palástol, 

csak havas tetők kontúrja borong – 

Fel-felkiáltok a csodálkozástól: 

Micsoda köd! 

Micsoda köd! 



Magam felejtve könyvet betűzök, 

mert ilyenkor fáj legjobban az élet: 

torkomat néma sírás fojtogatja 

és nyomott lelkem messze-messze téved: 

Micsoda köd! 

Micsoda köd! 



Szívemet lassan facsarja a csend, 

a fejem is fáj, – nem bírom sokáig – 

végigsimítom és félreteszem 

az öreg Ibsen bús tragédiáit: 

Micsoda köd! 

Micsoda köd! 



... Ne tátongjatok sötét szakadékok, 

ez a bús fátyol az örök telé, 

bújjatok össze zord, fekete varjak, 

s úgy károgjátok magatok elé: 

Micsoda köd! 

Micsoda köd! 



Csöndes álmosság... Be jó, Istenem... 

A sötét falra rávetül az álom. 

Skandináv mesék peregnek a filmen, 

mert álmaimban is meg-megcsodálom: 

Micsoda köd! 

Micsoda köd! 

