


Ájultan, búsan, alva szinte, 

csüggedt-nehezen bandukolva 

ne járjak soha, soha, mint te, 

Kicsi csiga! 



( Mindig repüljek, mindig szálljak, 

csapjak bele az élet-égbe, 

ragadjanak a fürge szárnyak !) 



Fűszálok közt, mik harmat-hintve, 

tapogatózva, nagy-vigyázón 

ne járjak soha, soha, mint te, 

Kicsi csiga! 



( Vágjam fejem bár fába, kőbe, 

hunyt szemmel, hajrán, egyenest 

rohanjak mindig csak előre !) 



Kapaszkodón a szürke szirtre, 

örök-csendesen, örök-némán 

ne járjak soha, soha mint te, 

kicsi csiga! 



( Titkot nem tudó, árva, balga, 

életet, álmot, mindent, mindent 

kiáltsak büszke, drága dalba !) 



Ha kiapadt a zengő mélység 

és szárnyam törve nehezült 

és ránk csapott a véres végzet, 

akkor, akkor már – én se bánom – 

akkor egyformák lehetünk... 

