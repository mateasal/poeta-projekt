


Tudták, hogy van, akinek két szeme, 

gyakran tele könnyel, 

akinek minden a szívére vág – 

és híven, titkon, csöndesen lopózva 

egy éjjel hazajöttek 

a vadgesztenyefák. 



Körülölelték kis szobámat, 

hol tanyát vert a bánat, 

ágyam felé hajoltak 

zúgva-ringva, 

aztán finoman, illatos léptekkel 

belopóztak az álmaimba. 



Sorfalat állva népesítik most már 

életem kicsi zegzugos uccáját, 

úgy vigyáznak rám mindig – 

Sápadt homlokomat, 

s kuszált hajamat telis-tele hintik 

üde, tavaszi, szent sziromesővel. 



Hajtogatom, míg ömlik a virág, 

hogy íme, titkon, csöndesen lopózva 

egy éjjel hazajöttek 

a vadgesztenyefák! 

Hogy be szép lehet, kinek élete 

csupa szirom-ejtés 

és útja fás – 



és be szép lenne itt, a fák alatt 

egy édes, örök, nagy találkozás. 

