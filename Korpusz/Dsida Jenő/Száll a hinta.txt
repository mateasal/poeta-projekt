


Kicsi lélek, drága lélek, 

lelkem ritka társa, 

itt ül mellettem hallgatag, 

mint mesebeli halk alak 

és kész a ríkatásra. 



Messze Ő, csak lelke itt, 

így csöndes alkony-órán: 

Simító, könnyes égi kincs, 

hogy ne fájjon, ha senki sincs, 

aki lehajol rám. 



Míg nézzük egymást csöndesen 

s az óra ütni hangol, 

reánk talál vigasztalón 

és átvibrál az asztalon 

egy kis sugár a napból. 



Aranyfonál, kis deszkaszál, 

fényes égi hinta: 

illeg-billeg fel s alá, 

mintha gondunk hajtaná 

és hintázgatni hívna. 



Kicsi lélek, drága lélek, – 

akkor összenézünk – 

elhintázunk estelig, 

örömmel minden megtelik 

és kacagás a mézünk. 



Sikongatunk szellem-szóval, 

kéz kezet keresve! 

Száll a hinta, röpve száll! – 

– míg eltörik a deszkaszál 

és rám borul az este. 

