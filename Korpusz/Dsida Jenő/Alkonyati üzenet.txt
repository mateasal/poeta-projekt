


Nézem a nyitott kandallóban 

az én pislogó tüzemet, 

s míg melegét szívembe szórja, 

megsúgom neki titkolózva: 

kinek szól most az üzenet. 



Milyen szép! halkan körbe zümmög 

ezer mesélő gond-darázs 

aztán valami sejtés-féle 

s bámulni a kályha tüzébe, 

hol rámhunyorít a parázs. 



Egy nevet súgok félve csendben, 

mintha mondanám: béke ránk, 

mintha mondanám: szép az élet! 

...és nini, minden csupa fény lett, 

s lobog és zeng és leng a láng! 



Akkor ujjongva talpra ugrom, 

máglyára szítom tüzemet, 

valami táncra, dalra nógat, 

megölelem a kandallómat 

s tudom: 

elment az üzenet! 

