


Alázat az, bizonnyal alázat az 

mikor nem merem kimondani a nevedet. 



A felhők hátán juhokat legeltetek, 

megyek utánuk pásztorbottal, szelíden. 



Nem mondom, hogy elkárhozik, aki nem hisz 

bennem. Ez az alázatosság. 



Szédül a fejem, nagyobb szomorúság van 

a kék mezőkön, mint a szívünk alatt. 



Az aranyvirágot nem szakítom le, az örökkévalóság 

illatát nem szívom, neked hagyom azt. 



Amikor akarom, el tudom felejteni, 

hogy tűzből vagyok és hozzád hasonló. 



Szőrcsuhámról letépném a drágaköveket, de 

nem bírom, a te műveid azok. 



Ha a sarat csókolom, amerre jártál, 

sáros orcámat száz ördög gúnyolja, neveti: 



S én boldog vagyok, mert ez alázatosság. 

S áldás, békesség a fehér bárányok neve. 

