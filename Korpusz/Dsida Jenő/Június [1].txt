


Kis szekrényemen sorakoznak, 

és seregszemlét tartok én: 

Lázmérő, jódos géztekercsek, 

kininporok és digalén. 



Nyitott ablakon június száll, 

madár csiripel, csacsog egyre, 

s a betáncoló napsugár 

aranyport szór az üvegekre. 



A régi tüzes kacagások – 

a nyarak hite, jaj, mivé lett? 

De ott künn azért harsány e dal, 

és kicsordul a győztes élet. 



Júniusok szent hevülése 

a kórházig is fel-felárad, 

de mit akar itt, menjen innen, 

mikor itt minden olyan fáradt. 

