


Különös volt: 

nem is aludtam tán egészen. 

Különös volt, 

s mindenre nagyon jól emlékszem. 



Elémbe állt a Szépség 

és nagyon szép volt, 

elémbe állt a Jóság 

és nagyon jó volt 

és mind a kettőt vezette a Május. 



Elémbe álltak sorba 

és meghajoltak, 

mögöttük régről-ismerős 

holtak is voltak, 

és vontatottan énekelni kezdtek. 



Először bús zsolozsmát 

azután himnuszt, 

aztán fejemre fontak 

zöldet és mirtuszt 

és tizennyolc évem furcsán ünnepelték. 



Akkor ébredtem – – – 

– feketén villogott az éjjel 

s az ablakon besóhajtó szél 

virágillatot lehelt széjjel 

s távolról, mintha zsolozsmáztak volna... 

