


Úttalan erdőn utat kutatok. 



Sűrűn burjánzó múlt napok, 

jövő-bükkök és jelen-indák 

úgy össze-vissza kúszálódtak, 

amerre most megyek! – 



Sötét van benn és zúg a rengeteg. 



Földagadt lábam töviseken jár, 

de nem hagy nyugodni a gondolat, 

hogy messze messze most valaki vár, 

akit menteni kell, 

aki zokog és lázas és beteg. 



Sötét van itt és zúg a rengeteg. 



Ólmos, zsibbasztó fáradtság alatt 

véres nyomokat permetezve 

vonszolom magamat, 

míg eljutok egy elzuhant fatörzsig 

s kinyújtom rajta megkínzott testem... 



Zúgj, öreg erdő, 

borulj rám: 

A Valakihez vezető utat 

úttalan erdőn hiába kerestem. 

