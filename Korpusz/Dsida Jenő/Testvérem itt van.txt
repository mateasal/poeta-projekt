


Csend! 

Siket, mélységes, béna csend! 

Pihen itt minden ősátkú harag 

Kihamvad minden öröm lángolása 

Itt egyetlen Úr a Halál 

S kiszáradt torkát iszonyúra tátva 

Ásít a sötét, sárga Sivatag! 



Csak én, 

A bosszúsújtott, örök én 

Ülök elhagyva, egyedül, 

Minden kis neszre felriadva 

A sivatagnak éjjelén 

S keblemre nehezül 

Az egyedüllét vad lidércnyomása!... 



Ki az? 

Ki jár itt? Hallom lépteid neszét!... 

Barát vagy, akit várok, 

Vagy álnok ellen, ki vesztemre tör? 

Tán csontváz-arcú éj-kísértet? 

Felelj! Felelj! – Eh, senki – szerteszét!... 

Csend... csend... Köröttem fűszál sem zizeg 

S csak felcsigázott képzelet gyötör!... 



De most!... 

Jaj, mégis ?... Hűvös, puha kéz 

Simogató öt ujja 

Tapad láztüzes homlokomra 

És letörli a hidegverejtéket. 

És két tűz-szem arcomba néz, 

S egy forró ajak ajakamra 

Isteni hévvel lángcsókot lehel. 



Jaj! – Alleluja!! 

Dobog a szív és lüktet a kebel 

És iszonyatos, kábító félelmem 

Feloldozott nagy megkönnyebbülése 

Imában tör ki: 

...Áld, áld, áld Téged, én Uram, a lelkem, 

Ki Szabadítót küldtél énnekem 

És üdvözítő hajnalsugarat 

A puszta éjjelébe! 



Uram! 

Nem vagyok immár egyedül, 

Halottként fekve rút, sivatag-sírban! 

Testvérem két erős keze 

Hívja az életet, űzi a halált; – 

Testvérem itt is, itt is rámtalált! 

És harsogom a zsoltárt 

Áldott légy, Uram, mindörökké! 

