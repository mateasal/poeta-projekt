


Kicsi Livia! 

– Hollóhajú tündér! 

... Ott künt permeteg, halk ború esőz 

és Egon herceg levelet irat. 

– Csak én írom, csak én, csak én, 

mert ő nem ért a muzsikás szavakhoz, 

ő nagyon él és ő nagyon erős. 



( Szívemben őszi, halk ború esőz.) 



Kicsi Lívia, hollóhajú tündér! 

Én sápadt vagyok, mint az őszi fák, 

s mellettem alszik Egon herceg: 

kezében nagy lombos csokor, 

százfelől tépett, karmazsin virág... 



( Sápadtan nézem, mint az őszi fák.) 



Egon herceg az ős, igazi férfi, 

aki durva és szép és daliás, 

akinek nincsen álma, 

csak tüzes szenvedélye 

és szava, hogyha káromkodik is: 

hatalmas, zengő, lobbanó varázs. 



( Még halottan is büszke, daliás ...) 



Nagyon szeretem, hidd el, – akkor is, 

amikor sírva talál engemet, 

kicsi titkárját, 

íródiákját, 

vágyakba-kapott, csüggedt poétáját, 

– s keményen összeszid. 



( Jaj, gyakran talál sírva engemet.) 



Kicsi Lívia, szeresd nagyon őt, 

mert benne élnek mind a férfiak 

– kicsit érdes és komor, 

de sóhajotok zord mellén a páncél 

és leányábránd fején a sisak. 



( Érdemelnek-é Téged férfiak ?) 



Itt alszik Egon herceg, 

szabályos, hosszú, mély lélegzetét 

hallgatni irígy, kába élvezet – 

Kicsi Lívia, hollóhajú tündér, 

csak Ő vele légy boldog! 

... Úgy szeretnék még írni valamit... 



( ...Aludj Lívia... álmodj szépeket !) 

