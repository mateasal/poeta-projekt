


Bolygó, szomorú, védtelen, 

kopogtattam egy szürke házon, 

s rövid vizit az életem. 



Minden koldus-dalt eldaloltam, 

pedig lehetnék kincses herceg, 

mert tűzgyémánt ég tarsolyomban. 



Benn forró bor és nevetés forr, 

alig néznek fel az ajtóra 

s nem vesznek észre belépéskor. 



Aztán szólnak is néha hozzám, 

de kezüket pénzükre rakják, 

minthogyha bizony elkoboznám. 



Megint csak foly a kártya-játék, 

lázasan, ki-ki magának. 

( Jaj, ez a játék nagy ajándék) 



Senki se szól rám marasztalva 

s én ragyogó, fényes gyémántom 

odavetem egy kis asztalra. 



Most már mehetek, – üt az óra: 

Ilyen elsápadt, halk legények 

nem kellenek a dáridóra. 



Elalvása a lassú vérnek 

és nem kell csók és búcsúzás: 

Még a kapuig sem kísérnek. 

