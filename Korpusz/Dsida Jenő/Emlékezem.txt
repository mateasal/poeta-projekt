


Lágy szellő leng a kerten át, 

Meglebbenti az orgonát 

S a libegő, zöld levelek 

Halkan susogni kezdenek. 



Ki érti meg beszédüket? 



Fekete könyvet forgatok 

Benne egy porladó levél. – 

Az orgonáról van letépve, 

De nem figyelhet, mert halott, 

S a suttogásból mit sem ért. 



... Szomorú csendes lányka tépte, 

De régen volt már s ő sem él: 

Tavaszt, virágot itt hagyott 

És szótlanul a sírba tért... 



Fekete könyvet forgatok 

S a múltak árnya megjelen 

Itt sétáltunk mi csendesen 

Az illatos, zöld kerten át, 

Így suttogtak az orgonák... 

Emlékezem... Emlékezem... 



Fájó szívem 

Csitítom; 

Elfeledni 

Nem bírom, 

Előttem áll, emlékezem... 

Selymes haja, 

Kék szeme, 

Csengő szava 

Szép zene... 

Még hallom csöndes éjeken! 

Angyal volt ő, 

Drága, jó, 

Tiszta volt ő, 

Mint a hó 

Előttem áll, emlékezem... 

Fehér, mint a 

Liliom, – 

Elfeledni 

Nem bírom!... 

Emlékezem!... Emlékezem!... 



Annyi seb újul, annyi régi! 

Felszakad fájó zokogásom, 

Sírok az örök elmúláson, – 

De aki meghalt, meg nem érti. 



Nem tudja: mi fáj idebenn. 

Ő alszik, némán, hidegen, 

Mint hervadt levél, hervadt álom, 

S ha kérdezem, nincs felelet. 



Olyan vagyunk, mint 

Két levél: 

Egyik meghalt, 

Másik él... 

Másképen ez már nem lehet!... 



Langy szellő leng a kerten át, 

Meglebbenti az orgonát 

És susognak a levelek. 

