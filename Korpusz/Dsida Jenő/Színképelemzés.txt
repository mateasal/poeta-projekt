


Szemem a színek tomboló zajából 

Valaha még a messzeségbe révedt 

És úgy keresett édes pihenőre 

Egy kicsi pontot, tisztát, hófehéret. 



Nem kutattam a "honnan " -t és "miért " -et 

Elfogadtam a színárnyak egészét; 

Amit fehérnek láttam, annak hittem 

És jól esett a szeretet, a részvét. 



Ma már egy titkos spektroskopba nézek; – 

Jaj, micsoda, amit benne látok! 

A béke helyén színek verekednek 

És másnak látom az egész világot. 



Ma már nem hiszek mézes szavakat. 

Ma már szemem megakad 

Egy-egy mosolygó, kicsi, fehér ponton, – 

Örömet benne sohasem találok, 

Mert rajtam ül az átok, 

S rögtön, de rögtön – színeire bontom... 

