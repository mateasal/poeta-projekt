


Olyan szelíden indulunk, 

szerelmesen nézünk a célra, 

tudom, akkor mind jók vagyunk 

s mosolyogni is tudunk néha. 



Azután olyasmikre vágyunk, 

amik emberé sose lettek, 

jó inaink is megfáradnak, 

szavaink egyre nyűgösebbek. 



Később mindent elvesznek mások, 

ami jó lenne, ami járna: 

Nincs lánymosoly, nincs pénz, imádság, 

nincs március, és nincsen párna. 



Reszkető ideges kezünk 

egy este százszor is leírja: 

Szegény ember szándékát 

boldog Isten bírja. 



Aztán utolsó próbaként 

követelünk hangos-rekedten: 

" Követelem, amit kaphatnék, 

amiért annyit verekedtem; 



hiszen boldog uralkodónak 

jöttem a földre, csókok várnak... 

Ami a császáré, adjátok, 

adjátok meg hát a császárnak !" 



Ólmos eső felel csupán, 

borús napok monoton csendje, 

és vérbefutott szemgolyónkat 

belefúrjuk az őszi estbe. 



A hajunkat se cibálhatjuk: 

már kitépték a búsulások, 

ruháinkat se téphetjük meg: 

leszedték már egyenként mások. 



Vad-meztelenül kacagunk, 

bűnös mámornak ágyat vetve, 

s eljutunk a kegyetlenségig. 

Belefutunk az őrületbe. 

