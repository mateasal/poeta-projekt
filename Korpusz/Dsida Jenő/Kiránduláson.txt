


Tízen ülünk a rőzse lángja mellett. 

Szúnyog-riasztó, felgomolygó füstje 

vörösen száll 

és felcsipkéz a láng, 

hogy bíbor lesz a fáknak esti lombezüstje. 



Fénye arcunkba tűz! 

talán az Isten általa izen – 

Mi összesimulunk: 

tízen, 

s fülünkbe titkos ősmelódiákat 

pattog és csattog a ropogó tűz. 



Fénye arcunkba tűz 

és elevenre éled 

régi kurucok minden legendája, 

szép rőzse-lángú, éjjeli tanyája, 

tárogatójuk szomorú nótája 

és nem csak a tűz éget. 



Kisérteni jár a sok harci ének, 

a sok-sok hurrás, éjszakai lárma – 

Jön, lopva jön, 

mint soha még 

és szemrehányón a szívünkbe markol: 

Krasznahorka büszke vára 

áll -e, áll -e még? 



A havasokból jéghideg lehellet 

csap, s mi összeborulunk 

és sírunk, tízen a rőzseláng mellett. 

