


Szép, lankadt novemberi galy, 

jó bánat tiszta, lassú míve, 

kiről levált a röpke raj 

s alatta hajló, száraz íve 

maradt hűs, haldokló kezeknek, 

magánnyal dús és koldus ág, 

melyen csak emlékek rezegnek: 

elvégezett szomoruság! – 



Miért vettelek észre ma 

talán először életemben, 

mint sokszor elhadart ima 

szavát, amely az értelemben 

tartalmat nyer és felvilágol? 

Miért nincs más rajtad kivül 

szememben ebből a világból, 

mely elsötétül és kihül? 

