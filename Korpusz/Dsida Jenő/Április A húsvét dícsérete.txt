


Ezerkilencszázharminc éve: szent 

zsidók földjére nagy próféta támadt. 

Emlékének, mely bágyadt, égi bánat, 

szenteljük ezt a sárga pergament. 



Rágondolok, míg járom Golgotámat. 

Mivelhogy nincs igazság idelent, 

Pilátus alatt a keresztre ment, 

de harmadnapra új életre támadt. 



Alleluja! – nagy bástyákat ledöntőn 

rivalg s csodára váró tűzben ég 

falu és város, ház, tébolyda, börtön, 



minden üszkös, az arcok feketék!... 

Feltámad-é a bús erdélyi földön, 

ki meghala és eltemetteték? 

