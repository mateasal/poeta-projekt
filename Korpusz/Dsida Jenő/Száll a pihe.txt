


Száll a pihe, száll, száll, 

jönnek a versek, hullva-hullnak, 

sok-bepólyázott rózsafára, 

sápadt emberek kalapjára – 

Száll a pihe száll, száll. 



Olyan szép fehér minden álmunk: 

Önnön bánatunk szemfedője. 

Sziszegő, szomorú szellők szárnyán 

felhős lelkünkből imbolyog, 

hogy szebb legyen a világ tőle. 



Csókolnak, sírnak, fehérítnek 

énekelnek és szívre hatnak – 

így rendelte a végzet el: 

csak hulljanak a hópihék, 

ha tudják is, hogy elolvadnak. 



Hó-olvadásban hó-felejtés – – 

a sárgolyón majd gonosz nyár ég – 

a világ nem lesz soha jobb, 

s mire jó ez a téli táj, 

bánatos buta pihe-játék? 



Száll a pihe, nincs felelet, 

jönnek a versek, hullnak, hullnak, 

sok bepólyázott rózsafára, 

sápadt emberek kalapjára, – 

Száll a pihe, száll, száll... 

