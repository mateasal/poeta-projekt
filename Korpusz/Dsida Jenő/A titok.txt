


Néha üldöz egy hatalom, 

Csodás titkokra hajtó 

És benyitok a legbelsőbb szobába, 

Hol fekete kárpitos minden ajtó. 



A falakon nagy, nehéz függönyök, 

Félős, fekete, suhogó selyem 

S a középen két gyertya ég 

És fojtó füstje sötét sejtelem. 



Aztán zárom a lélek ajtót; 

– Nehéz komoran kondul a retesz – 

S odabent mindent, mindent 

Titkos, borongó félhomály fedez. 



Nagy csend. Halvány az arcom – 

Libegő lángok fehérre festik, 

S én ott sírok a kripta mélyén 

Kora hajnaltól késő estig. 



Múltak árnyával sugdosódom 

S könnyem a kövön medret éget, 

S újra, meg újra végigsiratom 

Az idehantolt sok Emléket... – 



Másnap találgatják az emberek: 

Vajj' mi a titkom, mi a búm, 

S miért mosolygok egyre 

Olyan csöndesen, olyan szomorún! 

