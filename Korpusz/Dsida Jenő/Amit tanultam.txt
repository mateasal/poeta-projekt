


Koptatja lassan minden hullám 

Az Óceánnak partjait – 

Az élet sok-sok napja mulván, 

Tanultam én is valamit. 



Megtanultam, hogy nagy az ára 

Egy bimbónak, ha leszakad, 

S epedvén örök illatára, 

Letépnem sohasem szabad! 



Már tudom, hogy csak addig vágyom 

Tavaszra, amíg itt a hó, 

Csak addig édes minden álom, 

Ameddig álom s nem való. 



Kíváncsi, lázas kérdezésre 

Már tudom: mi a felelet, 

De megfizettem nagyon érte: 

Virágom, álmom odalett. 



Az élet sok-sok napja mulván, 

Csak egy tudás maradt enyém, – 

Így koptat lassan minden hullám 

Az Oceánnak mederén. 

