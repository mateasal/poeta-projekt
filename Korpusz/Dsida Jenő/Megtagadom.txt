


Olyan pajzánul ugrándoz a hangom 

mikor együtt a kedves társaság 

és jól esik kacagnom. 



Meg-megkérdezi pár új ismerősöm: 

vajjon nem rokonom, 

kinek neve is ugyanez, 

kinek fájdalmas neve hív, 

ki álom-hintán lengedez 

ki annyi méla verset ír – 

az a szomorú, panaszos legény? – 



És én kacajos, kisimult arcommal 

a rám meredő nagy tükörbe nézek, 

s csodálkozom; 

ez volna, akit sírbahívó vészek 

sápadt csapata lengedez körül, 

ki sohasem örül – 

az a szomorú, panaszos legény? 



Akkor nagy húrban feszül meg az izmom, 

akkor mosolygok a tükör előtt, 

s mint hajdan Péter, tagadom a Mestert: 



Én nem ismerem őt! 

