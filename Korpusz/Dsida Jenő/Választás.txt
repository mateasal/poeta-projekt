


Mikor így, esti félhomályban 

részt kívánunk a nyugalomból, 

az ember néha nagyon álmos 

és néha nagyon furcsát gondol. 



Például: ha egy tündér jönne, 

mielőtt fejem mellre bágyad 

és azt mondaná meleg szóval: 

– "Ember, én megáldom az ágyad: 



Ezen a csudás, boldog éjen 

ne legyen, ahogy én kívánom; 

lepjen meg a vágyad szerinti, 

legfölségesebb, édes álom !" 



... És akkor szépen megköszönném 

és hozzáfognék fejet törni, 

ez legyen álmom, vagy a másik? – 

És kopogtatna mind a többi. 



S a végtelen válogatásban 

ábrándokban tört, bús, szegény én, 

álmatlanul fognám a reggelt, 

ülnék, ülnék az ágyam szélén... 

