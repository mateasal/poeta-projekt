


A pályaudvar kövén álltam 

Didergő, néma éjszakában, 

Felettem lámpa ragyogott... 

S amint a messzeségbe néztem, 

Észrevettem egy vonatot, 

Egy furcsa vonatot: 



A füstöthányó, szikrázó gép 

Egymással összehurkolt, 

Bánat-sötétbe burkolt 

Kocsikat vontatott. 



Lassúdó, csüggedt mozdulással, 

Unott, egyhangú törtetéssel 

Jött egyre, egyre közelebb, 

Míg sóhajtva megállt. 

Útjában, merre járt 

Körül mindent a sűrű éj vett: 

Most bizonyára 

Nagyon örült a lámpafénynek. 



Sok éjköpenyű, szürke vándor 

Szállt ki a kocsik ajtaján, 

Éhesek voltak? Szomjasak? 

Szívükön bánat ült talán? 

Nem tudom. De az arca mindnek 

Nagyon, de nagyon szomorú volt. 



Aztán sípolt és fütyült a vonat 

És gőzt bocsátva szerteszéjjel 

Komor, döbbentő megadással 

Indult tovább... 



Még a nyomát is elfödte az éjjel. 



Felocsudtam a látomásból 

És dideregve eszembe jutott: 



A sors elől vaj' hiába futok? 

Szurokfekete csillagtalan éj 

Fog fedni fojtó fátyolával, 

Amerre gyászos vonatom 

Dübörgve tovaszáguld? 



Fényért sóvárgó két szegény szemem 

El lesz ítélve; mit se lásson! – ? 

Mert nem jut fényhez, csak egy állomáson, 

Ott is csak egy elfutó, röpke percre, 

Míg szomorú, kis árva dalaim 

Kiszállnak ?... 



Azután újra nekivágok 

A feneketlen, szörnyű éjszakának ?... 

