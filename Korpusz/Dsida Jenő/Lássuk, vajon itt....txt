


Lássuk, vajon itt a habos verejték 

s jajgatások rettenetes hevében, 

véres arcú rémületek között is 

úr -e a szellem? 



Megkínozva száz harapófogóval 

rá tudnék -e még mosolyogni csöndes 

révedéssel régi görög hegyekre 

s zengeni ritmust? 



Drága múzsa! Hajdani boldog esték! 

Daphnis és Chloé derűsen patakzó 

szép szerelme! Árad a tenger, tenger 

tiszta szelével! 



Mindig vágytam délre, mióta élek, 

úgy kószálni Athos ezüstös ormán 

és a porló Akropolis kövére 

hajtani főmet. 



Boldog lennék már, de zokogva boldog, 

bár ha eljutnék rogyadozva, mászva 

bús betegszobám napos ablakáig. 

Ez se lehet már. 

