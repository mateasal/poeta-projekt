


Eső korbácsol, szélvihar sivit – 

Hurrá, gyerünk sétálni egy kicsit! 



Kalapomra vág – átkozott dolog! – 

Garabonciás-köpenyem lobog. 



Nem könny csorog az arcomon, de bátor 

augusztusvégi éjszakai zápor. 



Minden elmúlt dac a szívembe gyűl: 

Hej, szép így futni verten, egyedül, 



Könnytelen lázzal, mint egy régi szittya 

s tudni, hogy kezem senkise szorítja. 



Hajrá, a házak tűnve elszaladnak – 

– s ni, – be ismerős ez a kicsi ablak! 



Emlékmeresztő sikátorközön 

a muskátlihoz már semmi közöm, 



mert futni kell s csak egyedül szabad. – 

Ottfenn recsegő villámfény hasad: 



amerre futva végighaladok, 

kitérnek éjji gyanus alakok 



és szélvész szárnyon a szó bugva jár: 

Kóbor diák, csuhaj! – viharmadár!... 



És egyszer mégis meg kell állni. 

Reszketve elhagy az erőm 

s egy rideg lámpa oszlopához 

neki kell dőlni lihegőn. 



És egyszer éjbe-ájult lelkem 

mégiscsak átokkal fizet 

és jó lenne egy meleg kis zug, 

hol lerázhatnám a vizet, 



ahol sírni, sírni lehetne 

és esti imát mondanánk 

s szemembe békét hunyorgatna 

vidám forró kemenceláng. 



Felednék ázott temetőket, 

rémsuhantató sírokat – – 

Egy puha kezet éreznék csak, 

mely nővérkésen símogat. 



És fölengedve susoghatnám: 

Madonna, testvér, kedvesem! – 

és angyaltlátó kisgyerekként 

elszenderülnék csendesen... 



Hajrá, hajnal jön s újra éj! 

Hajrá, rohanni kell tova! 



Ne remélj, pajtás 

kóbor diák: 

Minden kapun retesz komorlik 

s az eső nem áll meg soha! 

