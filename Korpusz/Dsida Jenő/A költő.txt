


Ki ez, akinek mind meghódolunk, 

Kinek szeméből árad, mint a tenger, 

Egy megigéző, bűvös hatalom? 

Ki ez az ember? 



Talán pusztában élő remete 

Ki önönmagát ostorozva böjtöl 

És marcangoltan vérzik a húsa 

S ha el-eljön a nádszál emberekhez, 

Fegyver kezében, mely uralg felettük 

Magányban táplált fanatizmusa? 



Tán népek ura? Hatalmas király, 

Kinek szavától ezrek élete, 

Ezrek jóléte, boldogsága függ, – 

S ha kiterjeszté védő bíborát, 

Országok népe boldogan aludhat, 

Egy mosolygása békét, nyugtot ád 

És megszünik a kín, a jaj, s a nyűg? 



Talán egy isten? Olyan mint ki hajdan 

Saját napjától égő trónusát 

Az Olimposznak bérceire tette, 

S nem volt hatalom senki ő felette? 

S mikor leszállt a földre 

Fogadták félő, reszkető imával: 

Üdvöz légy, Nagyság, Fényesség, Erő! 



Egyik sem Ő. 



Csak egy parányi szürke ember, 

Milyet napjában ezret láthatunk, – 

De a szemében ragyog valami, 

Amikor néz, 

De a hangjában rezeg valami, 

Amikor szól, 

S fejünk előtte le kell hajtanunk. 



Mint prófétáknak hajdanán 

Csodák fakadnak két keze nyomán; 

A könny felszárad, ahova tekint 

És nem fáj úgy a tőr 

És nem fáj úgy a kés – 

És mosolyogva bíztat: 

Ne csüggedj, testvér, én se csüggedek; 

Elmúlik egyszer minden szenvedés! 



Nem isten, nem király 

Még nem is remete, – 

Ezerszer szent név: költő a neve! 

