


Csillogott aranyfüst-hajad. 

Beletűztem egy kis galyat 

s lefeküdtem, hol keserű 

illatba vont lágy mesefű. 

Valami ringató tavon 

hevertem, nagy szirom-hadon, 

nem tudtam már, de réveteg 

voltam és édesen beteg. 

A fény muzsikált, majd kevés 

üvegpengésü bús csilingelés 

zönge-halkan csöppent bele, 

mintha aludni kellene... 

Csak azt tudom, jó volt: olyan 

békésen, olyan komolyan 

néztem és vártam, most mi lesz? 

Hajamban szellős pici nesz 

motoszkált, mintha csodajó 

szélben vinne a léghajó 

s könnyű lettem, habfellegek 

vattája, mely le s fellebeg. 

Tudtam, lelkem már vetkezik 

Tudtam, hogy mi következik, 

s mondtam: – Nagyon szeretem őt, 

most meghalok lába előtt... 

... Hajadban egyre nőtt a galy, 

s a galy közt csillogott a haj, 

nőtt, nőtt, nőtt lomb a Léthe-part 

lejtőjén, lassan betakart 

s néztem lehúnyt pillámon át 

a zöldarany hajtásu fát, 

míg homlokom kigyöngyözött, 

könnyel, mint nyirkos várfalak 

az elítélt rabot – 

Sötét lett és nem láttalak. 

