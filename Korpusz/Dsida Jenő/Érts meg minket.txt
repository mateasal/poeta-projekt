


Tudod, testvér, 

a régiek már régen holtak 

és olyan nagyon mások voltak 

és olyan áldott-egyszerűen mondták: 

– Szeretsz? 

... – Szeretlek – ... 

Boldog vagyok. – 



Láttad már, mikor sugaras a tó? 

Hát ez is ilyen: 

egyszerű, szép és nagyon megható. 



A mi életünk vadabb, szelesebb, 

( és keserűbb is a mi életünk) 

csak mikor este keresztet vetünk, 

zsondul kicsit a sok ezernyi seb. 



Álmunk: kigyulladt őszi rengetegben 

tovaharapó, végtelen avar-láng – 

fáradt, kietlen új poézis: 

mindig mást mondunk, 

mint amit akarnánk. 



Önnön lelkünkbe nagyon mélyen nézünk 

és minden zűrzavar: 

Lavina gördül, fehér rózsa nyílik, 

szennyárban úsznak hópihéjű hattyuk – – 

és zokognak, hogy mi már nem mondhatjuk 

ilyen egyszerűen: 

– Szeretsz? 

... – Szeretlek... 

Boldog vagyok. 

