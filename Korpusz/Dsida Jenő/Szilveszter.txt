


Asztal körül, ím, csupa jó barát! 

Csörömpölünk a villával, a késsel, 

egymásra nézünk igaz szeretettel, 

s új esztendőbe így megyünk ma át. 



Mert nem igaz, hogy fekete az átok! 

Nem kell busulni, jó az Isten, jót ád! 

Csak dalolni kell egy-két szilaj nótát, 

s akadnak mindig hűséges barátok. 



Ez az ujjongó mesebeli város: 

itt táncra se rest senkinek a lába 

s hajrá, előre! Örüljön, ki páros! 



Ezen az éjen csupa-csupa gond ful 

a bolondságok boros folyamába – – 

csend – – – 

– – a toronyóra tizenkettőt kondul! 

