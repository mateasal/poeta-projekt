


Uramisten, ki verset írsz, 

különös verset, elbeszélőt, – 

hallgasd e szót, e furcsa-kérőt, 

mit egy szereplőd súg füledbe, 

Uramisten, ki verset írsz! 



Azért kell máma szólnom Hozzád, 

mert éj van, a nap nem ragyog 

és én oly kiváncsi vagyok 

arra a titkolt folytatásra – 

azért kell máma szólnom Hozzád. 



Nem felejtem el sohasem, 

megtanultam. A nóta régi: 

te írtál engem, tudni, élni 

szeretni, sírni, imádkozni, – 

Nem felejtem el sohasem. 



Velem Te bármit tenni bírsz! 

Gyászmenet lesz, vagy fürge tánc, 

ballada lesz -e, vagy románc 

költeményednek folytatása? 

Uramisten, ki verset írsz! 

