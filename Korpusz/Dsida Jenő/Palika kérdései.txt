


Bátyám, annyiszor voltam künt a réten, 

szedtem piros, kék mezei virágot 

és néztem a szomszéd kis barikáját, 

amint ropogós, zsenge füvet rágott. 



Bátyám, annyiszor néztem az eget, 

hogy milyen selymes, puhaszínű, kék, 

és fürge-inú, gyors lábam elől 

menekültek a gyíkok, lepikék. 



Most ülj le mellém, mondj csendes mesét, 

miért lett olyan kihalt a világ? 

Hová lettek a báránykák s virágok, 

s miért lett kopasz, csupasz minden ág? 



... Bátyám, régen az anyuka is más volt, 

üdén, dalosan, kacagósan nézett, – – 

most miért mindig olyan szomorú? 

Talán megfogta valami igézet? 



Ugy -e, hogy mostan nagyon rossz világ van, 

reánk borult nagy fekete lepel – 

valami szürke, őszi szomorúság... 

Bátyám, bátyám, hát te is könnyezel? 

