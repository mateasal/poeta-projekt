


Gyönyörű kert volt. 

Madár dalárda énekelt a fákon 

És szűzkelyhű virágok 

Öntözték szerte bűvillatukat!... 

Színpompa, fény, 

Aranyos, forró napsütés!... 

Olyan volt minden, mint egy édes álom 

Csak én, csak én, a bús, elégedetlen 

A fáradt-lelkű, örök-mohó vándor 

( Ki mindig keres és sosem talál) 

Csak én, csak én járkáltam 

lehajtott fővel, egyedül 

A kert ösvényein. 

– Szegény Midas király! 



És észrevettem egy virágot 

És úgy éreztem: ezt kutattam, 

Mióta békén odahagytam 

És ez a szál virág, 

Ez a szál liliom-virág 

Kísértett engem álmaimban is! – – 

– És küszködve bár önmagammal, 

De odaléptem és letéptem – 

És akkor láttam, hogy – hamis! 

Szirmai mind arannyá merevültek, 

Hideg, vigyorgó, villogó arannyá, 

Mit lelkem úgy utál; 

Illata, bája eltünt, 

S én megdöbbenve hajítottam el... 

– Szegény Midas király! 

