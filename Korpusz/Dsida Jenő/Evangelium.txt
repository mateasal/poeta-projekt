


Oltáron égő gyertya. 

Együtt merengünk áldozati bún 

s a pap ajkára, hogy arcomra nézett, 

odafagyott az evangélium. 



Aztán folytatta. 

S én is olvastam bús-fekete könyvből 

az ősi szép igét: 

– – – – – – – – – – – – – – – – – – – – – – 

És egy majorba értek, melynek neve Getszemáni. 

– – – – – – – – – – – – – – – – – – – – – – – – – – 

És magával vitte Pétert, Jakabot és Jánost 

és elkezdett reszketni és borzadni... 

És mondá nekik: Szomorú az én lelkem mind- 

halálig – – – – – – – – – – – – – – – – – – – – – – 

És olyan lett az Ő verejtéke, mint a földre 

lefolyó vérnek csöppjei – – – – – – – – – – – – – 

Keljetek fel, menjünk, íme, aki engem elárul, 

közel van. – – – – – – – – – – – – – – – – – – – – 



Orgonabúgó kismise alatt 

susogtam bomlott, síró szavakat, 

s könnyes arcomat kezembe temettem: 



Éjsötét a kert... a szívem beteg... 

A fák között már fáklya közeleg... – 

Egy kevés idő és nem láttok engem. 

