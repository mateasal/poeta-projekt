


Imádságos lélekkel 

jaj, kevés ember van ma! 

Az én szivem most biztató, 

hegyi, sugárzó, tiszta tó, 

tenger-szemű Szent Anna. 



Jaj, kevés ember van ma, 

aki szépeket gondol: 

nagy lármás napok estelén, 

hadd írjak bongó verset én 

a fehér galambokról! 



Olyan fehér a szárnyuk 

olyan fehér a csókjuk, 

milyenre csak ég könnye mos 

és nem fehér a papíros 

ha írni vágyom róluk. 



Liliom-kelyhű álom, 

Szűz Szent-Lélek varázsa! 

Igézetes-szép mindahány, 

mint vasárnapi kisleány, 

ha megy az áldozásra. 



Tán mindegyikök sóhaj, 

messze valaki álma... 

Kis galambházból jöttek el, 

hogy legyen itt egy röpke jel 

fehér valóra válva. 



A szembelevő házon 

tipegnek, búgnak halkan – 

Jaj, vigyázzatok emberek, 

még sóhajtani sem merek, 

hogy nehogy megzavarjam!... 



Imádságos lélekkel 

ember alig is van ma! 

Az én szívem most biztató, 

sugárzó, hegyi, tiszta tó, 

szép, tükröző Szent Anna... 



Most zengnek muzsikámon 

halkan hárfázó hangok: 

kiüldözik a dúc-falak 

Szent Anna tóba hulljanak 

a hófehér galambok!... 

