


Valaha régen beszélgettünk 

S együtt ültünk a kis padon 

S a gesztenyefák sugdosódtak... 



Ma újra itt vagyok 

S te itt ülsz közelemben 

S furcsán pillantsz fel néha-néha: 

Miért vagyok ma olyan néma? – 

És én csak hallgatok, 

Szomorún hallgatok... 



Bennem a múltak vágya tombol 

De szeretném, hogy bánatomból 

Semmit se tudj! 

Nehéz könnycseppben ég a pillám 

S a gesztenyefák sugdosódnak, 

Egészen úgy, mint régen, 

Egészen úgy, egészen úgy!... 



Akkor kacagtam, most megkönnyezem. 

