


Nem tudjátok ti, mit jelent 

ezrekért sírni, fuldokolni 

s kiválasztottként böjtöt tartani. 

Nem az a fontos, hogy megtanultam -e 

háromezer szót franciául 

s olvastam -e Baudelaire-t, vagy Maeterlinck-et 

eredetiben. 

Hanem hogy nem alszom egymásután 

hétszáhetvenhét éjszaka. 

Ha köszönök nektek az uccán, 

ha hajlékotokba belépek, 

nem az a fontos, hogy tehetséges 

vagyok -e, vagy tehetségtelen, 

kedves, vagy utálatos. 

Hanem hogy fáj belül 

és éget, éget a megzavarosodásig. 

Nem az a fontos, hogy könyvet írtam, 

hogy ki vagyok, mi vagyok, 

hogy tegnap badarságokat beszéltem 

egy asszonynak temetőbe menet. 

Hanem hogy egyedül vagyok. 

És fenn állok, iszonyú magosan 

és látok a mélyben égő falvakat 

és a házakból üvöltés szakad 

s a pokol kénköves füstje csavarodik 

a hörgő, kiszikkadt tüdőkre... 

És nem tudom őket megváltani! 

