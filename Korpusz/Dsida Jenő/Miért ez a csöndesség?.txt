


Kolozsvárt a Mihály templomban 

most üt delet a toronyóra – 

Párisban most vár valaki 

narancsizű jó őszi csókra. 



Szatmáron esik az eső, 

fut az idő, pereg az orsó: 

Fonnyadt levél a halott parkban 

most hullott le a legutolsó. 



Miért ölel ez az üresség 

hidegen és hurkot-vetőn? 

Miért ez a nagy őszi csend? 

Miért e bús hely: temetőm? 



Hiszen valahol messzi ajkat 

a vágy karmin-pirosra fest, – 

hiszen van kolozsvári bál 

s őrült táncot jár Budapest! 



Van Páris, New-York a világon, 

napos India, szent hegyek!... 

... Kis karkötő órádra nézel 

és én még mindig nem megyek. 

