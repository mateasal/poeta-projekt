


Nem küldök bársonyt, aranyat és gyöngyöt, 

nem küldök fényes, gyémánttüzű éket, 

csak egyszerűen, igazán 

üzenek Néked. 



Hogy mit üzenek? Nem tudom. 

Kinek üzenek? Nem tudom: 

" Néked" – ha mondom, ennyi is elég, 

Te, énkívülem Bárki – Valaki, 

s aki üzenek "én" vagyok. 



Egyedül voltam 

én mindig senki, mindig semmi voltam, 

kikapcsolva az örök-nagy egészből, 

ős bizonytalan Nirvánába holtan, 

önmagamért szörnyű-felelős. 



Ma, Semmiből-lett, nagyhatalmú hős, 

a lét-zajgásba beleolvadok 

és elhiszem, hogy felesbe oszlottak 

a holnapi napok 

és kereslek, Te messze Valaki. 



Benépesül a búsmagányú börtön, 

kettőbe pattan a titok, az árnyék, 

teher, panasz és sajgó öntudat 

mikor lelkemet követségbe küldöm: 



menjen, hogy legyen, olvadjon és lásson! 



Félős, örvendő tapogatózásom 

zendítse dalra a nagy Mindenséget 

és ujjongjon ma az egész világ, 

mert én meglelve boldog magamat 

– üzenek Néked. 

