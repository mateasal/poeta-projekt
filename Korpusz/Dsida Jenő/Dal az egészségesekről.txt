


Róluk szólok, akiknek két szemük van 

s a két szemükön keresztül se látnak, 

elolvasták, mert úgy illik, Petőfit, 

s vasalt ruhájuk három öltözet. 



Üres vitákban Istenről beszélnek: 

mosolygós öregúrnak képzelik 

s ha döbbenetes szörnyű szépségében 

elébük borzad, menten letagadják. 



Róluk szólok, a józan boldogokról 

akik azt mondják: mégis fák a fák 

lelketlennek mondják a köveket 

igazán a tündérekben sem hisznek. 



Övék a föld és árnyékjára mind, 

kutak mélyére soha le nem szállnak 

és úgy halnak meg mese-gyertya nélkül: 

gyógyíthatatlan egészségesek. 

