


Borongós álomvölgyeimben 

olyan könnyes a hit, 

olyan fájó a szeretet 

és gyönge a remény! 

Nem érdemlek én megdicsőülést 

s nem kell nekem a táborhegyi fény. 



Ami virágot leszakítok, 

ami gyógyfüvet összegyűjtök 

mosolygón és keservesen, 

nem azért van, hogy utamat behintsék: 

csak a völgyet botanizálom 

és önmagamat keresem. 



Ha néha forró, lángsziporkás, 

dicsőséges hajnal köszön 

és csalogat a hegytetőre, 

hogy megragyogja köntösöm, 

némán legyintek a kezemmel... 

A Táborhegy a megváltóké. 



Álmosszemű, halk éjszaka 

annyi fényt vágyom csak, amennyit 

könnyes Szépségek csillaga 

szelíd-remegőn néha rám vet, – 

s hullámok dühén szebbnek látnám 

ha elnyelne a Genezáret. 



Nem leszek hősen szembeszálló, 

ki feltámad, ha megfeszítik. 

Maradok csöndes megfutónak. 

... Én tudom, hogy a Jordán partján 

zizegnek már az esti pálmák, 

s vár egy utrakész kicsi csónak. 

