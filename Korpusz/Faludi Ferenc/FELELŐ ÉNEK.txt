


Hires főrend nemzetében, 

Nincsen hiba termetében, 

Jól hordozták, jól nevelték, 

Vólt is okok hogy kedvelték; 

De nem tetszik, tudom mért! 



Tiszta szeme s ábrázatja, 

Téjbe mártott arczallatja, 

Hol rózsák is elmulatnak, 

S egybekevert szint mutatnak; 

De nem tetszik, tudom mért ! 



Magossan költ nagy homloka, 

Sugár cedrus ép dereka, 

Vállát veri szög hajával, 

Hajnal hasad ajakával; 

De nem tetszik, tudom mért! 



Lovát Márs ugy nem ugratja, 

Jobban mint ő nem forgatja, 

Mint az evet felültében, 

Meg sem mozdul lágy nyergében; 

De nem tetszik, tudom mért! 



Tánczos, elmés, emberséges, 

Törvénytudó, mesterséges, 

Jámbor, józan, mértékletes, 

Mesterséges, kellemetes; 

De nem tetszik, tudom mért! 



Kedv-legelő nyájassága, 

Sziv-ébresztő vidámsága, 

Teljes öröm barátsága, 

Paradicsom társasága; 

De nem tetszik, tudom mért: 

Mert hamisnak mond, azért! 

