


Királyi mulatság erdőkben sétálni, 

Árnyékos utczáin fel s alá járkálni, 

Fülemile éneklésén, 

Gyönge szellők legyezésén 

Örömét nevelni, 

Kedve szerint élni. 



Az ócsó nyulakat bokorbul kiverni, 

Fiatal madárkák fészkét felkeverni, 

Hegyet-völgyet megkerülni, 

Friss források mellett ülni, 

Ebédre megtérni, 

Jó lakáshoz férni. 



A sötét gondokat magos szegre tenni, 

Feladott étkekbül jóizüen enni, 

Enni, meg nem csömörleni, 

Közbe vigan beszélleni 

Friss borokat inni, 

A vizet dicsirni. 



Eszem-iszom után könyökére dülni, 

Egy fél órácskáig álomba merülni; 

Könnyü testtel felserkenni, 

Holmi dolgán általmenni, 

Nagy labdát ugratni, 

Játékkal mulatni. 



Diana udvarát megint látogatni, 

Ernyős sátoriban mint regvel mulatni, 

A kakukkal szerencséjét 

Megpróbálni jövendőjét, 

Hegyek ellen állni, 

Ekhóval tréfálni. 



Pintyőke sirását, galambnak nyögését, 

A játékos rigók hangos fütyülését, 

Gerliczéknek busulásit, 

Társak után bujdosásit 

Szemre, fülre venni, 

Más gonddal nem lenni . 



Erdőkbül kimenni mezők térségére, 

A lenyugvó napnak nézni szekerére, 

Pásztor után sétálgatni, 

Musicáját meghallgatni, 

Corydon dudáját, 

Mopsus furugláját. 



Görbe trombitákat otthon fuvattatni, 

Vacsora után is nyugtig igy mulatni: 

Ugy -e pajtás, megpróbáltad, 

A mint mondám, ugy találtad: 

Királyi mulatság, 

Ártatlan bolondság. 

