


A szép hajnal mihelyt hasad, 

Mindenek megujulnak, 

A setétség gyorsan szalad, 

Erdők megvidámulnak, 



A madárkák felserkennek, 

Rázogatják szárnyokot; 

Éneklésre készülgetnek, 

Próbálgatják torkokot. 



Harmatgyöngyét hullogatja 

Arany haja szálain; 

S aranyhaját lobogtatja 

Alabastrom vállain. 



Piros rózsák mosolyognak, 

Kinyitják kebeleket, 

Rozmarintok illatoznak, 

Újítják leveleket. 



Vannak gondban a pókocskák, 

Hállójokat sétálják, 

Hol megszakadt, foltozgatják, 

Legyek utját elállják. 



Prédát várnak, lesben állnak, 

Fúlánkokot készitnek; 

Fia vagy, légy! a halálnak, 

Ha hállóba keritnek. 



Madarászok lépvesszőkkel 

Rakják készült fájokot; 

Gunnyójokban mesterséggel 

Fújják csalárd sípjokot. 



Jön a rigó, harkály, szarka, 

Felzendül a tollas nép. 

Mátyás kiált, oda farka; 

Sok baglyokat fog a lép. 



Bús gerlicze vesztett társát 

Felkeresni útnak megy; 

Zokog, sírja árva sorsát, 

Nyögésétül zeng a hegy, 



Fáradságát nem sajnálja, 

Erdőt, bérczet megkerül, 

Méglen himét feltalálja, 

Zöld ágakra le nem ül. 



Kelj fel, pásztor! hull a harmat, 

Hinti hajnal gyöngyeit. 

Siet pásztor, szakaszt álmat, 

Hágja hegyek teteit. 



Juhocskái vigan járják 

A harmatos völgyeket; 

A mezőköt beretválják 

És nevelik tölgyöket. 



Nyúlacskák is kibaktatnak 

Tavaszi vetésekbül, 

A szarvasok ugrándoznak 

A friss forrásvizekrül. 



Erdő szélén farkas kullog, 

Husra feni fogait, 

Barlangjában medve morog, 

És szoptatja kölkeit. 



Már a réczék sem alusznak, 

Usznak a patakokon. 

A parasztok hason másznak, 

Vigyáznak a partokon. 



Ha puskájok szerencsét hoz, 

Vigassággal megtérnek, 

Napkeletkor tiszttartóhoz 

Bátrabban bemehetnek. 



Úthoz fognak szarándokok 

A hajnali hívesben, 

Izzadoznak a kovácsok 

Homlokig a műhelyben. 



Elmélkednek a deákok 

Irnak, törik fejeket. 

Félnek, netán preczeptorok 

Megszegdelje bőröket . 



De már a nap a tengerrül 

Emelgeti szekerét. 

A hajnal is az egekrül 

Elinditja kerekét. 



20. Napkeletkor egyéb dolgok 

Fárasztják embereket. 

Versirásban kik boldogok, 

Megmondhatják ezeket. 

