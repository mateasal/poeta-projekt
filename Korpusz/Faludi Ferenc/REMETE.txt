


A kemény kősziklák kietlen kebelében, 

Járatlan barlangok elrejtett mély öblében, 

A vadon erdők közt találtam kedvemet, 

És lelkem-kihültig itt töltöm éltemet. 



A büszke szin világ sétáljon fris bársonyban, 

Egy kevés rongygyal is béérem én azonban. 

Ma holnap a kigyók felbontják testemet, 

Az apró férgecskék elosztják bélemet. 



Tobzódó torkosok felkészült jó lakási, 

A borral töltöző iszákok tombolási 

Nem kisztik torkomat; én nálom édes iz 

Egy marok fű gyökér, egy ital forrásviz. 



Ha buba merülek, ha szivem kezd lankadni, 

Ébreszt a forgó ég, vigasztalást tud adni, 

Éjjel a csillagok viditják szivemet, 

A hajnal felderül, meghozza kedvemet. 



Ha test, vér megindul, háborgat rut ostrommal, 

Böjttel sanyargatom, megtöröm ostorommal, 

Tüskébe keverem áruló testemet, 

Igy óltván tüzeit, megmentem lelkemet. 



Eltelvén napjaim, nem félek a haláltul, 

Elválok örömest ez árnyék rossz világtul, 

Ohajtva járulok tehozzád Istenem! 

Jutalmam, örököm, kincsem és mindenem. 



A lelkem öltözik, reméllem, fényességbe, 

A csontom itt hever, mig társul megyen égbe, 

Egy buzgó gondolat engem itt temete; 

Ha kérded, ki valék: - egy szegény remete! 

