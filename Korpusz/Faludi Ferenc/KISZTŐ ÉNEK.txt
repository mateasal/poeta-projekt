


Uri nemzet eredete, 

Deli, jeles, ép termete, 

Gyöngyös, köves szép ruhája, 

Ruhájánál szebb arczája; 

De mit használ, ha hamis? 



Szeme kökény, csillag fénye, 

Amor csuda épitménye, 

Tüzet lobbant pillantása, 

Mint az egek villámlása, 

De mit használ, ha hamis? 



Alabastrom fejér nyaka, 

Piros rózsát nyit ajaka, 

Sima márvány piczin álla, 

Tiszta hónál tisztább válla, 

De mit használ, ha hamis? 



Pindus hegyén szebb verseket 

Nem mondanak, énekeket, 

Mint mikor ő torkát nyitja 

És hárfáját meginditja; 

De mit használ, ha hamis? 



Szép mikor varr, szép mikor ir, 

Szép, ha nevet, szép mikor sir, 

Szép, mikor ül, szép mikor áll, 

Jól hajt térdet, czifrán sétál, 

De mit használ, ha hamis? 



Tréfás, nyájas, hizelkedő, 

Bátor, vidám, kedveskedő, 

Sokkal biztat mosolgása, 

Tellyes tárház ajánlása, 

De mit használ, ha hamis? 

