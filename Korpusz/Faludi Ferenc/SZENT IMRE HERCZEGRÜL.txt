


Magasztaló szent versekkel 

Dicsőitsük az eget, 

És üdvezlő énekekkel 

Szüz szent Imre herczeget: 



Nemzetünknek buzgó népe 

( Most érkezik kincsetek, 

A herczegek példás képe:) 

Zöld ágokat hintsetek. 



Szent Imre jön, ki éltében 

Eskütt szüz és angyal vólt, 

Házassága kötelében 

Szüz társával szüzen hólt. 



Erdő mező virágozzon, 

Rózsák emelkedjetek, 

Sziget, liget illatozzon, 

Liliomok, keljetek! 



Szent herczeg jön; hangos szókkal 

Tornyok, harangozzatok, 

Sugár álgyuk, taraczkokkal 

Öröm - uj - hirt adjatok. 



Keresztünkkel, villogjatok 

Országunknak hegyei, 

És vigabban induljatok 

Négy czimeres vizei. 



Szent herczeg jön: szent testének 

Térdet, fejet hajtsatok. 

Az ő nagy megszerzőjének 

Örök hálát mondjatok. 



Áldjuk Istent nagy szentében! 

Hivek, könyörögjetek: 

Óltalmában, érdemében 

Hogy részesek legyetek. 

