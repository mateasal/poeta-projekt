


Tátra hegye alján Moeris pajtására, 

Alconra akadott, szives barátjára. 

Kecskés vala Moeris, Alcon pedig juhász, 

Alcon jó sipos vólt, Moeris jó madarász. 



Buban vagyok Moeri! tegnapi álmamban 

Egy szép almát tarték szoritott markomban, 

Kitekerte egyki hamissan kezembül, 

Most sem verhetem ki aggódó eszembül. 



Vallyon mint jelenthet? nem várom jó végét, 

Mert érzem szívemnek nagy keserüségét. 

A bagoly is huhog, Alexist sem látom, 

Ime bum és gondom, vigasztalj barátom. 



Alexist szeretted, már nem tagadhatod, 

Corydont ismeréd, azt is megvallhatod. 

Nála van szép almád, láttam szemeimmel, 

Lágyan beszél vele, hallám füleimmel. 



Kést vertél szivembe, mint vihette végbe! 



Nem tölt sokba, csak egy dévaj mesterségbe. 

Egy kis tök kobakkal addig csalogatta, 

A mig a gyermeket magához csatlotta. 



Reá vala metszve tudós gyenge kézzel, 

Egy felfordult méhkas tele lépes mézzel, 

Zeng-dong kerülette a méhek rajzatja, 

Látszik, kis hajlékát mellyik mint tapasztja. 



Más felül Apolló Admetus gulyáját, 

Amphrysus vizéhez mint vezeti nyáját, 

Hylas kuthoz mint ment, nymphák mint szerették, 

Herculestől féltvén őtet mint rejtették. 



Ezeket Corydon renddel mutogatja, 

S csufos ajándékját néki fitogatja, 

Mosolog Alexis, tapsol vig kedvében 

És a bolond pásztor döglik örömében. 



Oda vagyok Moeri, holnapig nem élek, 

A mérges haláltul de immár mit félek, 

Ha halva nem találsz még ma merevenyen, 

Temess el itt engem, Moeri elevenyen. 



Lassan, lassan juhász, kéméld életedet, 

Elődbe, öledbe hozom gyermekedet, 

Van nékem kis baltám, Bagdaton csinálták, 

Nyelét, markolatját gyöngyházzal futtatták. 



Van egy drága sipom, a mint Pán beszélte 

Hermesnél Apollo látván elcserélte 

Egy aranyvesszőért; erdőket, köveket 

Vonszon nagy ereje és kemény sziveket. 



Tudom, ha meglátja, el fog tüle válni. 

A hitván kobakot s urát megutálni. 



Szegény biztatás ez! Én is adogattam, 

Sok szép ajándékkal jól megrakogattam. 



Vólt egy pásztortáskám, béllése, varrása 

Teljes csuda annak, s himes megirása: 

Bikakép van rajta, leányt hordoz hátán, 

Kapaszkodik a szüz, segitségét kiván. 



Amott Argus pásztor tehenét legeli, 

A mig ő aluszik, Hermes elemeli, 

Fejét veszté Argus, és a páva farkán 

Juno száz szemeit elosztotta tarkán. 



Emett Adonisnak látszik vérzett ujja 

S miként kéri anyját, hogy a sebét fujja; 

Itt a kertben mulat Aegle a hugával, 

Együtt jádzadoznak az arany almával. 



Ezt a jeles táskát vetettem nyakába, 

És sok szépet belé, de mind csak héába, 

Tennen látad Moeri, mi jó hasznát vettem, 

Őtet, vig kedvemet vele elvesztettem. 



Keljünk: kis gondom van, ott azon az ágan, 

Segíts, megköszönöm szépen más világan. 



Ott akarsz fulladni? Gondold meg magadat, 

Szánd meg árvaságra kelendő nyájjadat. 

Kicsúfol Corydon, függve fog találni. 



Hát a vizbe ugrom. 



Partrul fog piszkálni. 



Tudom, mint halok meg: vannak még havasok, 

Kifekszem, megesznek ottan a farkasok. 

