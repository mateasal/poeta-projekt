


Phyllis nyugszik, mély álomban 

A szép Phyllis elmerült. 

Ime Amor jött azomban; 

Loppal óldalához ült. 



Félre tészi tegzét, ivét, 

Egy nyilával utat nyit, 

És kilopja Phyllis szivét, 

Kit sebessen el is vitt. 



Serken Phyllis, észre vészi 

Kárát s Amor nyilait, 

Minden dolgát félre tészi 

Sietteti inait. 



Feltalálja udvarában, 

Amor szivek között jár. 

Szinte kettő van markában, 

Ime, ugymond, itt kár! 



Lator Amor, ha elvetted, 

Ha megloptál engemet, 

Mondd meg, dévaj, hová tetted, 

És add vissza szivemet. 



Sirva fakad, jajjal közli 

Nagy cseppekkel könyve hull, 

Amor gyengén mind letörli, 

Mondván: Phylli, ne busull '. 



Itt van szived, elrejtettem, 

Jó helyen van, el nem vész, 

Több szivekkel elkevertem, 

Mutass reá, tied lész. 



Im elődbe rakogatom, 

Phylli, vigyázással légy, 

Ki micsodás, megmutatom, 

Szíved helett mást ne végy. 



Ez a nagy sziv alázatos. 

Ez pedig pompára vágy, 

Ez együgyü, akaratos, 

És ez mindenkihez lágy. 



Ez a piczin válagató, 

Ez udvari, ez paraszt, 

Ez tudatlan halogató, 

Sok sziveket elszalaszt. 



Ez mosolgó, hizelkedő 

Ez versengő béketlen, 

Ez szemérmes, ez kérkedő, 

Ez pityergő, izetlen. 



Ez tárházat, kastelyt vadász 

Tetszik néki a kincses nép, 

Emez böcsületet horgász, 

Ennek a kell, a ki szép. 



Ez kendőzik, fürtet visszál, 

Százszor tükeréhez fut, 

Ez más erkölcsében piszkál, 

Emez büszke, noha rut. 



Válagasd ki, ha ugy kéred, 

Ezek között van szived. 

Phylli, látam, nem isméred, 

Mellyik légyen a tied. 



Még egy van itt, ez a furcsa, 

Hamis, titkos, dévai sziv, 

Ehhez nem fér senki kulcsa, 

Se nem igaz, se nem hiv. 



Ha nem tudod, im megmondom: 

A te szived, emeld el, 

Tartsd magadnak, semmi gondom, 

Mert ez senkinek sem kell. 

