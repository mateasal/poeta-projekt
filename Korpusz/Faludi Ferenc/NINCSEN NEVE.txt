


Egy agg-lant van Gyöngyös táján, 

Rut szömölcsék ül pofáján, 

Töpörödött ránczas bőre, 

Őszszel tarkás minden szőre, 

Utálatos ocsmán kép. 



Három foga tart istrázsát, 

S alig rágja a hig kását, 

Gyomort kever büdös szája, 

Tüdejével rothatt mája, 

Semmi tagja már nem ép. 



Rozsdás torka höbög, hörög, 

De a nyelve frissen pörög, 

Nyughatatlan derekával, 

Csipás szeme forgásával, 

Keze ugy jár mint a csép. 



Előbb kezdte Venus fatyját 

Megismérni, mintsem atyját; 

Him után sirt bölcsőjében, 

Gyulladozott szerelmében, 

S még előtte vólt a pép. 



Felserdülvén, többre lépett, 

Nyalogatott sok friss képet, 

A ki tetszett szájizének, 

És megfelelt vig kedvének, 

Ahoz ragadt mint a lép. 



Sok kezek közt vásott nyaka, 

Csókkal kopott két ajaka, 

Üszög már kiperzselt szive, 

De még benvan Amor nyive, 

Forton forr az ó cserép. 



Természetit erőlteti, 

Apadt mellét kifesziti, 

Tarát farát ékesíti, 

Vitorlyáit kiteríti, 

Arra nyerit, a ki szép. 



Parázs tüzét lobbantatja, 

Már megszokta, nem hagyhatja. 

Várj, tejetlen gubás kecske, 

Nősztön nősző vén menyecske, 

Megjön urad, jól megtép! 

