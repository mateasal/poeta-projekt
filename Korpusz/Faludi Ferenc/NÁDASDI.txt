


Rettentő Mársnak fajzati, 

Ti bátor seregek! 

Bellona igaz magzati, 

Jól vitézkedtetek: 

Meggyőztük burgus kölykeit, 

Fejünkre eskütt ölveit, 

Már dicsekedjetek, 

Már dicsekedjetek! 



Megvertük kevély táborát, 

Vágtuk mint barmokat, 

Letéptük sürü sátorát, 

Raktunk testhalmokat, 

Gázoltuk büdös véreket 

És kikergettük lelkeket, 

Kin örvendezzetek, 

Kin örvendezzetek! 



Elnyertük Schweidniz várait, 

Villám pattantyuit, 

Boroszló tornyos falait, 

Mennydörgő álgyuit; 

Rabszijra füztük emberét, 

Prédára adtuk mindenét, 

Istent dicsirjetek, 

Istent dicsirjetek . 



Mondjon az egész táborunk 

Hál'adó éneket, 

Puskánk, álgyunk, puskaporunk 

Hasitson egeket. 

Forgassunk nagy poharakat, 

Igyunk Te Deum-borokat; 

Nékem is töltsetek, 

Nékem is töltsetek! 



Uj lármát hallok fiaim, 

Uj erő üt reánk! 

Menjünk elejbe bajnakim, 

Rivadjon trombitánk. 

Ujitsunk rajtok sebeket, 

Rágjuk apróra sziveket; 

Megyek: kövessetek, 

Megyek: kövessetek! 

