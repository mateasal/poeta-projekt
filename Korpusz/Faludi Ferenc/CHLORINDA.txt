


Gyenge Chlorinda 

Hüs kikeletben, 

Egy szép ligetben 

Fel s alá jár. 

Siess Dorindo, 

Szivét epesztve, 

Kezét terjesztve 

Csak reád vár. 



Megjött Dorindo: 

Egy kiss bokorban 

Hajnali korban 

Leültek már. 

Nyugszik Dorindo, 

Igen sietett, 

Sokat igetett, 

Hallgat a pár. 



Kezdi Chlorinda: 

Pásztor, hol jártál? 

Kivel tréfáltál? 

Engem el-hadsz! 

Hamis Dorindo! 

Mintha nem tudnám, 

És tapasztalnám, 

Mással mulatsz. 



Ne hidd Chlorinda, 

Mezei nymphám, 

Édes báránykám, 

Mert ez a sziv 

- Esküszem Pánra, 

A nagy istenre, 

Égre, tengerre - 

Te hozzád hiv! 



Lator Dorindo, 

Ott a fenyősben, 

Vagy a füzesben, 

- Nem tudod már? - 

Idegen társsal 

Eperjet szedtél 

Vigan nevettél, 

Csak tagadd bár! 



Nem ugy Chlorinda: 

Kivel sétáltam, 

A kit imádtam, 

Nem földi kép; 

Hanem istenség, 

Nagyobb náladnál, 

Szentebb náladnál, 

De nem olly szép! 



A szüz Dianna 

Vadat kergetvén, 

Sokat megejtvén 

Egy kanhoz lőtt; 

Aztot nyomozván 

Az erdőt járta, 

Fel nem találta, 

Én hozzám jött. 



Ha ugy van, pásztor, 

Igen követlek, 

Megint szeretlek, 

Mint hű nymphád; 

Keljünk Dorindo; 

A nyájt elhagytam, 

Sokat mulattam, 

Isten hozzád! 

