


Ennek a forrásnak nevelő nymphája, 

Mindenféle rendek itató dajkája. 

Hozzád szól, jó vendég: értsed szavaimat 

A mint felszámaztam folyó napjaimat. 



Beköszönt, ugy látam, századik esztendőm, 

Saeculum-fejező teljes nyomos időm, 

Keresd: feltalálad kutamnak a torkán, 

Márvány keritőmnek látszatos homlokán. 



Virágokkal azért hintsd meg udvaromat, 

Fürtes bokrétákkal rakd meg óldalomat. 

Szivárvány hajtások függjenek fölöttem 

Rózsa koszorukkal füzve körülettem. 



Dob- és trombitaszó harsogjon egekben, 

Feleljen az Eccho a szomszéd hegyekben, 

Öregek és aprók gyüljenek számassan, 

A nyers ifjak tánczat járjanak párassan. 



Engem emlegetve vigan mulassanak. 

S ha megérdemlettem, innepet tartsanak. 

Megfizetem százszor, akár bennem igyál, 

Akár vizeimmel feredve mosódjál. 

