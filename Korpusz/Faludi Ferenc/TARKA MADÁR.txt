


Egy kis tarka madár vig kedvében 

Egy gyümölcsös kertnek ment reptében. 

Ha én tarka madár vólnék, 

Én is veled elrepűlnék 

Tarka madár! 



A kis tarka madár ott akadott, 

Mert két lépvesszőcske közt ragadott. 

Ha én tarka madár vólnék, 

Soha veled nem repűlnék, 

Tarka madár! 



A kis tarka madárt kézre kapták, 

Nem bántották, szépen ápolgatták. 

Ha én tarka madár vólnék, 

Mégis veled elrepűlnék, 

Tarka madár! 



A kis tarka madárt, jaj, fogságba, 

Szorossan bezárták kalitkába! 

Ha én tarka madár vólnék, 

Soha veled nem repűlnék, 

Tarka madár! 



A kis tarka madárt jól tartották, 

Czukor falatokkal meghizlalták. 

Ha én tarka madár vólnék, 

Mégis veled elrepűlnék, 

Tarka madár! 



A kis tarka madárt kifosztották 

Tarka tollaibul, nyársra vonták. 

Ha én tarka madár vólnék, 

Soha veled nem repűlnék, 

Tarka madár! 

