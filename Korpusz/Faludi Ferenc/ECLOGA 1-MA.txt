


Ide felénk pásztor avval a dudával, 

Menalcas is itt lesz jó sipos társával, 

Uj csákóm van, látod, uj kankó vállamon, 

Uj varrott ing rajtam, uj bocskor lábamon. 

Tejünk, túrónk, sajtunk, van öreg gesztenyénk, 

Ómánk, szivánk, körténk, szép puha berkenyénk, 

Répánk, borsónk, lencsénk csörgés szalánnával, 

Szeretem a lencsét csörgés szalánnával. - 

Geczi, faragj nyársat, süsd meg a kis kecskét! 



Mi dolog ez pásztor? kis királylyá lettél? 

Még eddig nem láttuk, hogy vendégeskedtél. 

Most látom, csudálom felduzzadt kedvedet, 

Kinek sütöd-főzöd, pajtás, ebédedet? 



Türd el, majd megmondom, puffaszd fel dudádat, 

Mondd el a minapi vig lengyel nótádat, 

Ugy tetszik, Menalcas jön másad magával, 

Jó sipos, jó lantos, furuglyás társával. 

- Geczi, faragj nyársat, süsd meg a kis kecskét! 



Nyájos a tüz, ülj le, lágy gyep van alattad, 

Okát örömömnek ha még nem hallottad, 

Egy nagy hires pásztor. 



Nyilván Meliboeus? 



Az! ha tudsz deákul: servet illum Deus! 

Pásztorok biráját, nyájunk reménységét, 

Oltalmát, örömét, fényes dicsőségét, 

Nem mondhatom mind ki, még több van eszemben, 

Azonban tisztelem igyenes szivemben. 



Már nem titok, Thyrsi, tudja minden helység, 

Nyilván emlegeti az egész vidékség, 

Lejtőt jár a pásztor, láttam, merre jöttem, 

Versent ugrándoztak utánam, előttem. 

Száz ostorpattanás hallik a völgyekben, 

Száz vig kürtölések legelő hegyekben, 

A felelő ekhó felkapja, duplázza, 

Csak az egy irégység kaján fejét rázza! 



Geczi, faragj nyársat, süsd meg a bárányt is. 



Többet mondok, juhász, ég már az erdőség, 

Örömtűz-rakással lángol a mezőség, 

Meliboeus nevét számtalan sok dudás 

Égig magasztalja, számtalan furuglyás. 



Illy szókat is hallék: Meliboeus éljen! 

Bárány a farkastul már többé ne féljen, 

Igazság szerető, törvényes, értelmes, 

Vigyázó, szorgalmas, kegyes és kegyelmes. 



Elkészült az ebéd, jertek, falatozzunk, 

Kecskével, báránynyal vigan vagdalkozzunk. 

Kinek kell a lencse? ki tart a borsóval? 

Itt a lágy czipó is, a boros korsóval. 



Igyunk közbe-közbe, tudjuk: miért, kiért, 

A nagy Meliboeus jó egészségéért. 

Éljen Veszprém, Pápa, Meliboeus éljen, 

Pásztorok, hajtsatok néki térdet méllyen. 

