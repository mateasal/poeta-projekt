


Koronáknak koronája, 

Asszonyunk! felséged nagy, 

Nagy császárnak unokája, 

Vére, társa, anyja vagy. 



Felségek közt te vagy felső, 

Kincsek közt legnagyobb kincs, 

Te nemeden te vagy első, 

Az élők közt mássad nincs. 



Nagy a hired, nagy hirednél 

- Igaz a szó, elhihedd - 

Külső, belső nemzeteknél 

Több és nagyobb érdemed. 



Ki merné azt megszámlálni? 

Minden számot fellülmul, 

Alig győzhetjük csudálni, 

Szaporodik és ujul. 



A többit most mélységében 

Tisztelnem kell (érzem jól ), 

Érdemidnek tengerében 

Gyenge pennám egyrül szól. 



Megszerzetted országunknak 

Legjelessebb tetemét, 

És megadtad oltárunknak 

Az ő csudás erejét. 



Nagy Leopold, olvashattad, 

Fáradozott ezekért, 

Nagy Teresa, te alattad 

Rejtett kincsünk hazatért. 



Megmutattad kis nyájadhoz 

A te igaz szivedet, 

Megmutattad országodhoz 

Anyai szeretetedet. 



A mit szivünk, lelkünk kivánt, 

Nagy óhajtva keresett, 

Örökébe hoztad Istvánt, 

Ki Lajossal elveszett. 



Ezer hálá legyen azért 

Néked és mély köszönet 

Az illy jeles ajándékért, 

És örök emlékezet. 



Márványt, aranyt fejtegessünk, 

Ezer oszlop képeket 

Asszonyunknak eregessünk, 

Véssük környül ezeket. 



A csillagok irják égben 

Nagy Teresa nevedet, 

A mig tart a magyar vérben 

El nem felejt tégedet! 

