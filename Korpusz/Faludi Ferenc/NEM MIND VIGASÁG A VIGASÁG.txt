


Azon senki ne épitsen, 

Hogy engem lát vigadni, 

Mert örömet, a hol nincsen, 

Néha lehet mutatni. 



Hogyha olykor talál érni 

Örömnek holmi gőze, 

Másnak, okát nem kell kérni, 

Mert ahhoz semmi köze. 



Vidám legyek, vagy kedvetlen: 

Senki arrul nem tehet, 

Indulatom szemlélhetlen; 

Napvilágra nem kelhet. 



Mert örömemnek ösztönét 

Valaminthogy titkolom, 

Úgy bánatom eredetét 

Másoknak nem panaszlom. 



Ebben s abban volt már részem, 

Még a szerencse hagyta, 

Bút s örömet érzett szivem, 

Tudja, a ki próbálta. 



De már lelkem eztet, aztot 

Okosan viselheti, 

A ki mihez hozzá szokott, 

Aztat könnyen türheti. 

