


Már a mord télnek 

S fene szeleknek 

Hullanak napjai, s multon mulnak; 

Virágzó fáknak, 

Gyöngyvirágoknak 

Jádzó szemei nyilton nyílnak. 



Kertek palánkja, 

Mezők virágja 

Zöldellő szinben öltözködik, 

Mosolyog Flóra, 

Pirul orcája, 

Narcissus előtt kevélykedik. 



Jönnek a fecskék, 

A kis gyermekecskék 

A violáknak szépét szedik, 

A gyönge Nymphák 

Kerteket ássák, 

S a virágoknak ágyát vetik. 



Erdők újjúlnak, 

Rétek sárgulnak, 

Hegyek és völgyek mind változnak: 

Amott rózsákkal, 

Itt tulipákkal 

Ligetes berkek illatoznak. 



A dám vadaknak, 

Kis madárkáknak 

Közlött zengése völgyekben hat; 

Echo Phillisnek, 

Pán seregeknek 

Tavaszi karban salvét fujat. 



Kesely pintyekkel 

Verset énekel 

A bojtorványos tengelice; 

Szája megszáradt, 

Már el is fáradt 

A szépen zengő fülemile. 



De éjfél korban 

Ül a zöld karban, 

Szokott nótáját megint kezdi: 

Vig zengésével 

S trillás nyelvével 

Az egész erdőt felserkenti. 



A hajnal pírul, 

Harmat is lehull, 

Vidám sugárral a nap felkél, 

Hangos szólással 

S madárzúgással, 

Vélnéd, az egész erdő hogy él. 



Sivölt a rigó, 

Csacsog a szajkó, 

A galambok is nyájaskodnak: 

Egymásra nézve 

Fordúlnak rendre, 

Felborzott tollal burukkolnak. 



A gonosz varjúk 

Egybe tódulnak 

Midőn ezt látják és korognak: 

Meggörbűlt nyakkal 

S dugúlt torokkal 

Kár! Kár! kiáltván csúfolkodnak. 



A für tilinkál 

Faunus furullyál, 

Hangos zúgással verset szólnak; 

A kis gedácskák, 

Gyönge báránykák 

Együtt küzködnek és táncolnak. 



Menjünk, kedvesim! 

És bölcs pajtásim 

A zöld erdőbe sétálgatni; 

Komor kedvünket, 

Fáradt elménket 

Nyájas játékkal vigaztalni. 



Pan Satyrussal 

Flóra Faunussal 

Driadesek közt itten jádzik: 

Mosolygó Nymphák 

Zsengéjét hordják 

A violáknak, s fürtben kötik, 



Itt van Diána, 

Chloris utánna, 

Jönnek elénkbe a sok Nymphák: 

Rózsapártákkal, 

Szép bokrétákkal 

Várnak bennünket a Napeák. 

