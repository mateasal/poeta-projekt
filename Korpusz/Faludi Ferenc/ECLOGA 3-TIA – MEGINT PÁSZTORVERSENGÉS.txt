


Egy mohos kősziklán két kecskés leüle, 

Beljebb a sűrűben más pásztor fütyüle, 

Hallják és nézgélik, végre megismérik, 

Jöne ki s közellyebb, mind a ketten kérik. 



Kijött; Menalcas vólt, igen hires sipos, 

Tiszta pásztor gyermek, kondor haju, fitos, 

Megszollita Thyrsis: Ne vond meg magadat, 

Hadd halljuk, jó pásztor, kedves szép szavadat! 



Minap a vár alján legelvén vájkáltam, 

Reménységem kivül, egy kupát találtam, 

A Moerisnak szántam, de már ugy fogadom, 

Mondd el énekedet, csak tenéked adom. 



Kezdem: Szép a tavasz, a tavaszt szeretem, 

A hol kedvem tartja, ágyamat vethetem, 

Ki bujik a földbül Vesta kis cselédje, 

Utánnak az eperj, a nymphák ebédje. 



Őltözik az erdő, virágokon járok, 

A zöld mezőségnek bársonnyán sétálok 

A kies szellőcskék gyengén lengedeznek, 

A tiszta patakok nyersen csergedeznek. 



Gyöngyöt fall a nyájam, hizik, szaporodik, 

Vigan vagyok magam, szivem nem aggódik, 

Merre járok-kelek, madárkák repdeznek, 

Fölöttem, előttem, énekkel kedveznek. 



Mint az eresztett méz, oly édes éneked, 

Azért a szép kupát méltán elveheted. 

Nem rossz az ajándék, ha jól megvizsgálod, 

A szép tavaszt itt is, ime feltalálod. 



Bokrosodik az ág; hant, liget változik, 

Sok nemes virággal hegy-völgy illatozik, 

Játszik, hever a nyáj, és egymást nézgéli, 

Pásztor és ebek közt napját bátran éli. 



A kecskés gyermekek karikát futtatnak. 

Sokféle játékkal magok közt mulatnak. 

Még több szép van rajta, feltalálad, vendég, 

Kedves énekedért ime az ajándék. 



Hadd nyissam már én is torkomat és számat, 

Nem kérek érette se kupát, se vámat: 

Szépen bőg a tehény, mikor borját híja, 

Mekeg a vig kecske, mikor anyját szija. 



Fald beljebb sipodat, ha nem tudsz szebbeket, 

Paraszt Corydontul tanultad ezeket, 

Tiszta Heliconnak Hippocrene vize 

Isméretlen nálad, vagy nem tetszik ize. 



Mikor ezt hallották a nymphák, nevettek, 

Koszorút, bokrétát utánnam vetettek, 

A fába metszették szép emlékezetre, 

Valamit, nem tom mit, mondtak végezetre. 



Azt, hogy mocskos versed disztelen magába, 

Nem illik a muzsák kényes udvarába. 



Ilyen leányvárba Mopsus még nem lakott; 

A kinek nem tetszik, fejje meg a bakot. 



Többnek szóll a levél, több füzfa-verseket 

Látunk imitt-amott, ki türné ezeket? 

Rövid beszédemnek e legyen sommája, 

Letörött alattok Pindus lajtorjája. 



A többit, ugy tetszik, már hozzá tudhatod, 

Ha reájak találsz, fülökbe sughatod. 

Hasad a dél, menjünk kiki ő dolgára, 

Mopse, békéljünk meg szépen utoljára. 

