


Hajnalban kél föl az igaz magyar asszony, 

hajnalban, mert sár volt tegnap, oszt az ember 

káromkodik, ha a csizma lekaparva nincs. 



A magyar nő teste sovány, arca fáradott, 

mozdulati lankadottak, tétovák. 

Ruházata hitvány, vékony, ócska rongy; 

a magyar nő soha nem költ magára, 

nem telik a magyar nőnek uj ruha, 

sem uj kötény, sem egy uj fejrevaló, 

még a gyerekeknek se, nem magának. 

Pedig tél van és meztellábbal vagyunk, 

jó volna egy kis csizma, vagy kis kabát, 

de a magyar nő kunyorálni nem tud 

a gazdagtól, tudja úgy sem ad, ha kér. 

Szól a gazdag: "nincs galambom, nem telik, 

háromszáz forint mostan egy kis cipő, 

Janikámnak, Évikémnek úgy vettem, 

hát muszáj megkimélni a régivel, 

nézd az uram maga rongyba, fótba jár, 

de hiába rosszba keressük a jót! 

Hanem ezt a bóbitácskát odadom, 

ha az első két szobát kisurolod ". 

S a magyar nő kisúrolja csöndesen, 

mert tűrő és engedelmes a magyar, 

és nem vágja a gazdagnak szemibe; 

hogy tíz forint ára munkát nem teszen, 

hét krajcáros, haszontalan cifraságokért. 



Meg van törve a magyar nő, tudja jól, 

gazdagoknak szivességet tenni jó, 

úgy segít a gazdag is a szegényen, 

egyszer talán... 



A magyar nő munkája sosem becses, 

haszontalan élete mitsem jelent; 

nem törődik senki véle, nem fáj senkinek; 

egyik napról másra húzza rongy magát, 

gyereket szül bába nélkül jó sokat, 

felneveli szájától vont falaton, 

hogy legyen a gazdagoknak olcsó mindenes; 

néki bennük sem öröme s haszna nincs, 

fáradsága, mérge elég s ahogy bírna: helybe áll, 

soha többet fűszálat sem hoz haza. 



A magyar nő a teremtés legjobban 

kiuzsorázott, nyomorult férge. Már 

pici kortól kezdve másra dolgozik, 

mindig másra, elesett öreg korig. 

Nevetésre soha oka s kedve nincs, 

hogyha nevetgél, üresen, hasa lóg; 

és csak egyszer facsarodott ajakán 

egy édes dal, úgy a tavasz idején; 

és az is csak vesztére: a házasság 

tömlöcének zárát igézte reá. 



A magyar nő nem tudja, mér született, 

hogy miért kell oly sokáig élnie; 

s akkor boldog, hogyha szépen megdöglött; 

akkor is csak mert nem hallja a szegény, 

hányan zúgnak és morognak; evvel is 

csak kárt tett és bosszúságot nékiek. 



És hogy beszél magyarul a magyar asszony, 

óh hogy beszél, minden szava csillagos, 

illatos és drága gyöngy minden szava; 

napkeletnek méze, íze benne van, 

öntudásnak titka, lángja benne ég, 

a faj örök géniusza itt ragyog. 

És milyen jó a magyar nő istenem, 

csak ád; csak ád, tűrve, adva, engedőn, 

lelke csodás bőségszaru ki nem fogy. 

Ó ama szent olajkorsó, mely a fajt 

ezredéve óvja, tartja, élteti, 

s aki az ős turáni vért átviszi 

Nyugat minden porrázúzó békején. 



Hódolattal említsétek szent nevét. 

Imádattal tekintsetek vissza rá: 

Gazdagságnak fertőjébe sülyedett 

vértagadó elfajzott rossz magyarok. 

