


Mint egy narancshéj fedi, föld, s láva 

tested, ó emberi lét: 

Jaj de fáj a fejem, szívem, az életem. 

Gyertek nevetni karikába, fűben, 



ifjú leányok; fogjatok liliomujjak 

vidám koszorút drágák, 

elomolni vágyom tavaszi füvön, 

csobogni habokon, hanyatt úszva; 



gyermekem, édes szép fejedet nézem, 

behúnyt szemeim tükrén; 

megmérgezett életek gőze kavarog 

s szíveket gyilkol a szörnyidő; 



mert minden kifordult sarkaiból, 

felrobbant a föld tömege, tűz, 

és elomolva rohan, rohan 

s perzseli, tűz a földgömb héját. 



Nem terem élet, nem terem öröm, 

nem terem virág, sem gyümölcs, 

sem nyugalom, sem boldogság: 

csak tragédiák. 



Sűrű indákkal össze-visszafonva 

bugyborékos fertő, kénes sűrű sár 

pompás bűn-rózsák dagadoznak: 

szörny tragédiák. 



Undor, pöfeteg, kór, genny, vitriol, 

okád a pokol, buborékosan, 

föléget, minden életet megöl: 

jaj tragédiák. 



Ne nézz reám, bennem a halál, 

miriád hemzseg ereimen át, 

kikezdtek, kimartak; himlősre ettek 

a tragédiák. 

