


Érzem már az olthatatlan vágyat a Holnap után. 



Eddig a Tegnapot fájtam. 

Tüzek izztanak, lángok gyultanak, füstök vertenek, 

Tegnapi máglya nyomoruságiból. 



Az apám sorsa, az anyám kínja, 

a kenyér átka, az ige átka, a vaksors átka, 

berakott jajjok, felgórt sikolyok, marcangolt életek, 

szivek, nyomorok, rothadó világ 

törmelékei lobbantak lángra a 



komor kohóban; 



s kiégtek süvöltve, rőtt dühvel, gőgös lángolással, 

mindent fölégtek, 

mindent fölolvasztottak; 

minden salakot kivetettek. 



Kisírtam magam és most tiszta vagyok. 



Átmentem a halál igája alatt és élni akarok. 



Összeroppantam, sárba fetrengtem, vonaglottam a sírban. 



És kinyújtottam kezemet a meleg után, 

kinyitottam szemem a fény után 

s szerelmesem hajfonadékába imádkoztam 

feltámadás után. 



S lassan lecsuszik felettem a sír röge kétfelé. 



Kizsendül felettem a fű töve a nap felé, 

s felbubban lelkem egy-egy buboréka opálos ködökben 

a mindenség boldog végtelene felé. 



Még a tél jege köti karjaimat. 

De már az erekben cserdül a vér. 

A gondolat bokrain duzzad a rügy. 



Érzem, érzem a távoli dübörgést, 

érzem a semmiből felszakadó erőt, 

érzem az egekig fellobbanó élet ragyogó kivirulását. 



A koporsóm már bölcsőm lett, 

áldást suhognak az átokszelek, 

reménységgel vetnek a tegnapi kaszások, 

s duzzad duzzad a magyar puszták zordon igaza. 



Ragyogó, ragyogó, ragyogó Holnap elébe. 

