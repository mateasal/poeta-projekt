


Szabadits, szabadits óh Isten, 

Mert a víz, mert az ár elsodor. 

Mély sárba, dágványba sülyedtem, 

Az örvény elborit, rám omol. 



Elfáradt, kiszáradt a torkom, 

Elbágyadt, elborult két szemem, 

Kiáltok, jajongok a porban, 

Mert várlak, idézlek Istenem. 



Több gyülöl, több üldöz, mint a por, 

Ok nélkül, ártatlan zaklatva. 

Te ismersz, te láthatsz; szivem forr, 

Hogy hiszek, hogy bízom szavadba! 



Szavadért, nevedért gyalázást, 

Szenvedek, eltürök lenézést: 

Epedek, esengek érted s lásd 

Jövevény lettem én, jövevény; 



Gyalázód legyaláz cudarul, 

Mert Érted, mert Véled cselekszem: 

Ha sirok, bőjtölök rám fordul 

S gyászomban kicsufol ezer szem. 



Leszólnak, szidnak a kapuban, 

Kicsufol, kidalol a részeg: 

De áldlak, imádlak én Uram, 

Mert lelkem, mert szivem felvészed. 



Emelj ki, ments ki az iszapból, 

Ár, örvény, verem el ne nyeljen: 

Kegyelmed, irgalmad s jóságból 

Szent orcád tünjék fel a helyen. 



Légy közel, váltsd meg bús lelkemet, 

A szégyent, pirulást Te látod, 

Megtörten, betegen lehellek, 

S részvétet, vigaszt nem találok. 



Mérgeket kevernek étkembe. 

Ecetet, hánytatót, ha innám: 

Vakítsd meg, roskaszd meg éltembe, 

Dobzóknak, hetykéknek hálót hányj. 



Palota lakásuk pusztává 

Busuló haragod tapossa: 

Kit kedvelsz, kit szeretsz értük lásd 

Pusztáknak, hegyeknek lakossa. 



Gyüjtsd egybe, szedd össze gazságuk, 

Életet, váltást ne érjenek: 

Nyomorult szenvedő rabságut, 

Emeljen fel engem érdemed. 



Énekkel, hálával dicsérlek 

S kedvesb ez ökörnél, tuloknál: 

Óh öröm betegnek, szegénynek, 

Hogy az Ur, az Isten reánk vár. 



Dicsérjék az egek s föld martja, 

A tenger és mi él, szent nevét, 

Mert Siont és Judát megtartja, 

És benne szolgáit, hű népét! 

