


A gyermek az ősi házba 

öreg szülői kedves köribe 

hol a diófa lombja bókol, 

hol a mogyorós mókusa libeg, 

hol szűzvirágok koszoruja int: 

siet, jön, vágyik, 

az ősi lelkek édes otthonába. 



Óh régi századok! 

évezredek! 

Atilla dörgő lovai! 

húnok sistergő nyilai! 

Csaba csillagtipró, 

ragyogó, lobogó tündérhada! 

Itt villog a lengő sátrak 

s bozótos paripák tüze: 

a hegyek kövein, a bércek erdein, 

s égnek a fényjelek 

a bánatos Ma ködein át... 



Ködök, ködök, 

titokzatos mélységüek 

feküdtek a hegyek, völgyek, 

a kopár ősz kapuján, 

mikor a gyermek szeme 

mohón keresi 

a távoli határokat. 

Ködök, ködök 

s az őszi nap 

mint ezüst tükörön 

önfényét veri. 



De szavak, szavak, 

édes ízű szók csendülnek az ajkakon, 

vídáman, mint gyermekjátékszerek, 

gömbölyün, mint aranykavicsok, 

guruló kacagással, 

mint tündérek szent susurlása. 



S a vándor, aki evez a bánat tengerén, 

a vándor, aki száll a garaboncás köpenyén, 

szívén ütést, 

lelkén örömet, 

életén boldog fordulást érez: 

búsító ködök mélyén édes fényt talál. 



Hogy a köd mélyén ember és ember 

egymás kezét, 

egymás szívét keresi, 

mint eltévelyedett gyerekek 

az élet vad vásárjában 

és óh, csoda: 

egymást nem értők, 

együtt mennek tovább, 

bokrok s bozótok, 

farkasok és kígyók 

szigorú telében... 

egymást meglelik... 



Hegyek! 

ködökbe borult égi tavak, 

szigetek a dobogó föld 

és a lobogó ég ölén: 

mily áhitattal csókolom 

rögötök. 



Óh, szűnjön meg a magába maradt 

árva lelkek félelme s bánata, 

s csattanjon ki az Akaraterő, 

s ezernyi ezer életcsirát 

istápoljon fel a Tavasz napjaira! 



Mert nem a sírás s nem a könnytörlés, 

hanem a termő élet 

az emberé. 



Ködök, ködök! nyeljétek el a 

megalázó kolduskodás 

vigadozó könnyelműség 

rothadásos lidérceit. 

Bátorság, bátorság, bátorság jövel! 



Jöjjön az Értés, jöjjön a Jóság, 

jöjjön a Szerelem: 

a Jövő uttörője. 



A szent uté, 

amelyen vígan dübörög 

az élet szekere: 

előtte a Munka, 



fölötte az Áldás 

s vídáman dalol a bakon a víg legény 

ismerős dalokat 

szegény... 



Legyen áldott 

a köd 

s legyen boldog és ragyogó 

tavaszod: 

Erdély!... 

