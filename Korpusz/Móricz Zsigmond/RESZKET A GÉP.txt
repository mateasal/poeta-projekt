


Bánt, hogy eszközökhöz kötve, nem vagyok 

képes tovább jutni eszközeim lehetőségén. 

Úgy érzem magam, mintha gátak szorítanának 

össze, hogy kis mederbe tömörüljek, holott a 

szük határt akarnám megszélesíteni. 

Ismerem a Van-t és nem vagyok képes 

megismerni a Nincsen-t: holott jól tudom, a van 

nincsen és a nincsen: a van. 

Itt lappang tudatom alatt a végtelen érték 

és rá vagyok kényszerítve a kolduskodásra: 

Semmivel sem bírok -e hát, csak ami 

érzékeim alá esik? hisz ott kezdődik az érték, ahol 

elhal a sensus. 

Undorodom már a formáktól, hogy a fizikum 

jelenségein át kell tapogatnom a lényeg után. 

Verjétek ki a szememet, hogy lássak, 

tépjétek ki a fülemet, hogy halljak, 

fosszatok meg érzékeimtől, hogy a 

Létfölöttire koncentrálhassam magam. 

Ha meghalok: igen: kiszabadulok. 



Mért félek hát a haláltól? 



Nem én félek: az Én: csak a nyomorult 

test. Itt a szív körül: reszket a gép. 



Mert én a Gondolat 

a Végtelen minden szépségét érzem 

és vágyom és óhajtanék felszabadulni. 

De ez a döglendő test félti kis kenyerét. 

