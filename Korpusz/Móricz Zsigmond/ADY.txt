


Rettenetes elgondolni. 

Meghamisithatják 

életed minden jelentését. 



A kihullott karddal főbeverik 

a kard kovácsát. 

A visszahozott zászlót feltűzik 

a döngetett vár fokán. 

Nevedre, halott, rámumiázzák 

stereotip frázisaikat. 



Lélek, aki szállsz az űrben örökkön, 

mit ír ma holttetemed mithikus póza? 

Lélek, aki szállsz a lét fölött határtalan, 

mit hagytál nyomot életünk nyomorán? 

Lélek, aki szállsz idegeinkben, 

mit lüktetsz mindig szíverünkön át? 



Óh én sötét kis élet bús gubóssa: 

hogy fölpattant lelkem érintetéseden, 

hogy megnyíltak nekem új horizontok, 

hogy elvesztek mögöttem avult cicomák, 

hogy kiteljesedtem a Lét szépségiben, 

hogy föllobogtam a Tűz akarásiban, 

hogy lettem ember, emberek fölött, 

hogy lettem isten, istenek között, 

hogy nőttem végig, a Kosmos határaiglan 

s maradtam kis ártatlan szűzi sejt... 



Tág tüdővel hadd messzi kiáltom, 

zengjen a hangom, dördüljön a szóm 

a magyar pusztákon, a magyar szíveken, 

hogy visszazengje a Kárpát 

és tovazúgja Ádria 

és minden élet itt: 



hogy mi vagy, nékem: 



magyarnak: embernek: sejtnek 



ó, fölszabadító! Fölszabadító! 

