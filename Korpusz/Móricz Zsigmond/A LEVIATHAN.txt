


Százados álmából ébredez 

s kitátja száját, 

ásít és mérges gőzt fúj likain 

A Leviathan: 



Még nesze sincs, senkise hallja 

horkoló, hördülő moraját 

s már az iszonyú vég veri 

az emberi lelkeket. 



Guruló, repülő átokmadárraj 

rebben föl és dögevő csőrét 

belevágja eleven húsba: 

a szívbe: a Pénz. 



Lihegő, tajtékos, buja vihajjal, 

kábító; csiklandós lidérckonda 

fulladó, röfögő, láb között rohan: 

a szívbe, a Kéj. 



S tajtékzó, ugató, vinnyogó vadak 

robbannak fel a börtön fenekén, 

láncolt, iszonyú gyűlölet hadak: 

a szívből, a Kard. 



Százados álmából még meg sem ébredt, 

csak mérges gőzét párologja, 

hogy él: emberek: él: reszkessetek! 

a Leviathan! 

