


Halálomat ujjaimmal takartam szemem elől, s füleimet bedugtam, hogy 

neszét se halljam: de a halál mosolyogva markolja meg szívemet. 



Életem boldog napjain táncolva kerültem a halált; dalolva kiáltám: 

köztörvény születni és meghalni: és jaj, igaz. 



Apám halott, öcsém halott, két kis fiam halott, Bátyám halott, napam, 

ipam, süvem, sok, sok, sok rokonom, barátom, ellenem... Ady halott!... 

óh jaj, meghalt Ady... Boldog élő kezem, ha még szoritásra kitárom holt 

ujjak fonódnak rám... 



Az ember annyiszor hal meg, ahányszor társa kihal mellőle, Ahányszor 

átlépi a percet: önmagát. Ahányszor rákiált a Csönd... Haltál meg volna 

mig nem vártad a halált. Halj meg; mig élhetsz: életet, ami a nyavalyásnak 

oly hosszú, amily rövid a boldogoknak. 



Halál! halál! halál! Nem értitek, milyen vidám e szó, és megráz a hideg: 

a leirt szó itt marad s én nem leszek. Pedig a körmöm fényesen csillog, 

fehér kis pöttyökkel tele s gyürűm beledagadt kövérkés ujjamba és fodros, 

indás bötüket vakargat a kapargató sárga plajbász a szép fehér papírra és 

kislányaim az éjszakában boldogan alusznak itt mellettem s Édesem alszik, 

oly édesen; és mostan nincs eszében, hogy 

kortesfogásból bőgnek : és hogy ez fáj nekem. 



Tud erről mindenről a tíz ujjam, hogy ily serényen jegyzi? és az apró 

szőrök, kik barnán, alig láthatón berzenkednek a kezem hátán, ezt lesik? 

Mi lesz veletek ó ti sűrű ráncok, ha én meghalok! 



Ne félj örökké a haláltól, mert aki mindig csak a haláltól retteg, azt 

is elveszti, amit élt. Bolondság mindig a haláltól reszketni: elveszted 

az élet boldog érzését. Lásd én ugyan még sose féltem a haláltól, bár 

tudom, hogy a halál megszünteti sok millió kis sejtből összeállott testem 

sejtközösségi tudatát és millió apró sejtre bomlik föl ez a test... s ez 

a halál. 



Vajjon ez nem valami születés? 



De én fogok -e tudni az uj létezésről? 



Tartsd észben, nem kell félni a halált: ha nem jó is az a halál: eltörüli 

az élet minden nyomorát. S nem is fél a haláltól, aki megtanulta utálni 

ezt az életet. 



Csakhogy az egy nyomor vajjon nem válik millióra? 



És nem azért iszonyodom az egy haláltól, mert a millió nyomort rettegem 

itt tudattalan? 



Én meghalok, te meghalsz, meg bizony! te is! meghalsz! te, aki olvasod! 

ön asszonyom! szép kék szeme ki fog folyni és arca elrothad, haja, amit 

oly boldogan fésül, csomóként hull ki tőből, hogyha a koponyájáról lemállik 

a hús; fogai, amit ugy gondoz, sárgán vicsorognak - és nem olvassa majd 

a Nyugatot és nem emlékszik rá, hogy hogy' megrémült most itt velem. 



( Ugye: irásnak nézi és komolyra nem veszi: és így lesz.) 



És látja, látja, hogy iszonyodom! a szívem görcsösen gubbaszt, s ha 

fel-felriad a halál megsemmisülése: szédülök s ez a szédület semmihez 

se hasonlit: rémitő. És nem vigasztal, hogy ha én s te is: ő is meghal 

s talán elébb mint mi és hogy kacagni fogjuk, hogy mohó, falánk 

húsbálvány testét a férgek habzsolják fel, mikor mi még itt a fehér 

asztalnál sertéshúst eszünk: zsírban párolt káposztával... 



Dehogy fogjuk kacagni: ujjainkkal takarjuk be szemünket és bedugjuk 

a fülünket, hogy ne halljuk a halált... 



De a halál jön és vidáman megragadja szívünket és facsargatja s csak 

ép hogy élünk, élünk: 

és boldogok leszünk, hogy élünk. 

