


Míg ennyi kellemet 

játszó szemeddel 

oh, Molli! szivemet 

nem vetted el: 

addig örömben el nem hala 

mosolygó Éltem víg angyala. 



Az Alkony énekem 

csendét nevette 

és vidám volt nekem 

Nap kelete: 

nem sírt az Erdő szűz éjele, 

nem sírta álmom párnám tele. 



S most, hogy égő szemed 

virúlt Reményem 

rózsáiban fered 

már könnyezem. 

Ki adja vissza e kincsemet, 

mellyet két szép szem sírba temet? 



Nyugalmam, Életem 

víg Lelke! hadd ott, 

hadd a Reményt! nekem 

könnyet adott. 

Oh Molli! Molli! nem könnyemet 

fájlalva marja ez szivemet. 



Azt, Molli hogy velem 

egyezhetetlen - 

azt sírja kebelem 

mind szűntelen. 

Majd, majd ha e Vágy véget talál, 

s sorsod öröm lesz, enyim halál, 

Lelkem Veled repes, 

súgván e szómat: 

" Nézd meg, Molli - gyepes 

sírhalmomat !!!" 

