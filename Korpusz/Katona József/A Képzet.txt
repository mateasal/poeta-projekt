


Merő szemmel, mint egy halott, 

két kart fűzve egymásba 

sejtek ollykor egy hajnallott 

fényt az elkábulásba. 

Ugyan mi az? El-elfoszlik 

előlle a semmi ó 

leple; s ha nézem, széjtoszlik 

vele is az embrió. 

Ottan repül a világok 

véghetetlenségében - 

csillagokat járok, hágok 

érte a vágy egében. 

Keresem, mind-mind gyorsabban 

keresem, ez alakot, 

s fájdalmimbol sejtem abban 

nyíllal a gyilkos vakot. 

Oh a vágy forró özöne 

itt rezeg le arcámon 

s sohajtás közbe' köszön e 

Kegyetlen a vérvámon. 

Midön ismét a szememnek 

nedvében előttem áll, 

döbögésivel szivemnek 

meg-megjön, meg-meg elszáll. 

Én vagyok a teremtője; 

mégis Istenem leve: 

játékim biztos közlője 

áldozatjává teve. 

Oh te szép Kép! Szerafinja 

a Mennynek! Fényes alak! 

szép Kép! hogy én még - haj! kínja 

szivemnek - nem láttalak!!! 

Kép, melly létedet lelkemnek 

szűk lakhelyéböl hozod, 

jövel, jövel, kebelemnek 

add tüzed - mit kinozod?! 

Mikor - te mosolygó képe 

beteg esdeklésemnek, 

melly mint egy csalófény lépe 

elébe reményemnek - 

mikor látlak én tégedet, 

melly mindég előttem állsz? 

ha lihegem szép nevedet, 

nem te vagy már, ki elválsz. 

Rezeg - rezeg - mind szűnetlen - 

a növő könnycsepp között 

e rég esmért esmeretlen: 

s alig bájba kötözött - 

Ott zúdul az enyészetbe 

( kong a véghetetlenség 

rengetege) a Képzet, be: 

utánna a Reménység! 

Kihal belőlem a lélek, 

s a Remény vággyal tele 

csörtet - törtet - mint levelek 

közt a forró Est szele. 

Elhalva vesz a szem fénye 

egy búcsúzó látással: 

pedig leng a szüleménye 

előtte mosolygással: 

még mejjemre is, ölelve, 

rogy szivem üdvössége! 

( Itt van hamuvá tüzelve 

egy Teremtésnek vége! 

Itt meghalni - élvén mindég 

e Tűnemény karjain - 

megfúlni e mennyeiség 

lehelete árjain !!!) 

Szédűlve ezen szótalan 

Képnek hajlok ölébe, 

lódúlván egy határtalan 

Öröknek mély öblébe. 

S mint az Alvó, esésére 

felijedvén, nézem, mi? 

a Könny kigördülésére 

látom, hogy ez mind - semmi. 

