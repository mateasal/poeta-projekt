


A záporeső 

megszűnt, s a leső 

liget jelel 

néma jellel 

egy szirti boltozatot; 

de bájjal telve 

kezem emelve 

egy helyt álltam 

és csodáltam 

a piros alkonyatot. 

A szép Természet 

felett tenyészett 

balzsam szellő- 

ártol tellő 

Mejjem elnehezüle; 

a Nap - lankadó 

dörg közt - haladó 

halmos pára 

bíborára 

már feküdni készüle. 

Némult a nappali 

zaj; s az esthajnali 

fényt lebbentő 

pont serkentő 

dallára várt a berek; 

hogy las fúvalmok 

közt a zöld halmok 

visszhangitol 

mint locspitol 

a Réteknek friss erek. 

Csak a Falevél 

s a Kunyhófedél 

ama tájon 

a lapályon 

hullatá még a nedvét; 

s a magát rázó 

Napba szikrázó 

térünk földe 

locskos zölde 

mutogatta végkedvét. 

Igy álltam én itt, 

szivem szirénit 

mind-mind jobban 

gyújtván, Jobban 

tartva levett kalapom; 

s az imádságon 

hallván, egy ágon 

két szerelmes 

madár kell'mes 

énekét mohon kapom. 

Lassún reszkete 

flótám szellete 

a levegő 

közt lebegő 

táncin a szúnyogoknak; 

s a majd felzendűlt 

prücskök közt csend ült 

óriási 

elnyúlási 

alatt az árnyékoknak. 

És ime! Akkor 

csalák e gyakor 

andalgások 

visszhangzások - 

akkor csalák őt elé; 

midőn az ajtó 

nyílván, sohajtó 

sarkán, verő 

szivem merő 

olvadásig tüzelé. 

Az Est hallgatott, 

a Fuvallat ott 

megállt: tőllem 

ész, mellőllem 

a világ elreppene; 

s még csak egy orkán 

visító torkán 

se volt büszke 

úgy egy üszke, 

hogy megsemmisitene. 

Kis küszöbében 

megállt, s szemében 

mosolyogva 

majd ott fogva 

pirúlt el a Fényt-adott: 

s a Láthatáron 

alol, ziháron 

mordúlt még el 

a Zaj, s ezzel 

én s a Nap - lelankadott. 

