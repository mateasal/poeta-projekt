


Vidám elme 

te! szerelme 

az örökös tavasznak - 

csend és béke 

egy gyermeke, 

kinél búk s ürmök asznak! 



A szerencse 

folyton öntse 

rózsáit öszvényeden, 

elégedés 

vezéred, és 

légyen köröd egy Éden. 



Minden reggel 

víg sereggel 

játsszon a Nap súgára 

( mosolyogva 

lépbe fogva) 

Arcád diadalmára. - 



S Neked intsen 

báj-bilincsen 

jőve az Alkonyodat 

végső fénye, 

hogy rabkénye 

készítse meg álmodat. 



És ha majdan 

e Kor hajdan- 

korrá változik - midőn 

Élet s Halál 

számot talál 

vetni a hosszú időn: 



Akkor, Kedves, 

vedd jól, nedves 

szememböl, végtisztemet; 

Ott örökké 

légy Élőké; 

bár itt egy hant eltemet!!! 

