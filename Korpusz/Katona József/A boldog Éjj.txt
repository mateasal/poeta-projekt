


Szép Kedves, aludj csendessen, 

hogy álmod édes lehessen: 

én itt a setét hívesen, 

Kedves, dúdolok! 

Álom, álom, szép lepleddel 

szendergő Kedvesem fedd el! 

én, míg sziszerre gerjedel, 

néki bókolok: 

Csendes Éjj! rengesd öledbe, 

Árnyék-pólyád közé tedd be, 

olvaszd fel lehelletedbe 

gyenge gondjait - 

Fél-Hold tövisses súgára, 

ne törj Kedves arcájára; 

minden lélekzetit már a 

hívség ójja itt. - 

Balzsam-illatot lehelő 

híves nyár-éjjeli szellő, 

térj ki szőke fürti elő' - 

hunyj, Zephír-sereg! - 

Szenderedj el szívreható 

jajjoddal párod sirató 

gerlice! hisz az altató 

nesz is szendereg. - 



A Magyar Olimp' világán, 

hol olly álmos még a drágán 

vett Homálytol fedezett Lét, 

Fény, minden hozzád közelét! 



Hol két pólust vévén egybe, 

csak egy ponton akad Kegybe, 

s Rénybe Lelkem (elragadva 

Istennét lelek magadba) 



nem Látott! de egy Ideál, 

melly esmérten előttem áll - 

Távol Lét! de egy mennybeli 

érzéssel szeszedtöl teli! 



Képzelődésemnek árva 

országát feléd kitárva 

látom a semmiségen túl, 

Dics-oltárod miképpen gyúl. 



Számtalan koszorú rajta, 

mellyet Pannónia hajta 

tapsolva lengő fürtödre - 

Istenné tett illy idődre! - 



Istenné (D. ** keblében, 

kedvelt kertednek ernyében, 

hol varázsló Tryposzod áll, 

mellyröl egész Haza csodál - 



ott, hol pompás Laurosod 

alatt vidám Geniusod 

téged mutat, mosolyogva 

szokott enyhelyedre rogyva - 



hol hozzád törvén, a görbe 

ágocskák közt, esik tőrbe 

a nyájjal dalló magadat 

idvezlő szép alkonyodat ). 



Feléd akartam haladni 

számos koszorúdhoz adni 

még egyet, kicsinyt, számodra 

tévén buzgón zsámolyodra: 



Akkor lódítá egy csergő 

visszhang hozzám a kesergő 

Özvegyed bájos siralmát - 

részt véve érzém fájdalmát - 



Akkor, hogy csekélységemet 

felejtvén, üdvözletemet 

hozzád emelném, Klavírod 

akkor zúdúlt fel, hol írod: 

" Aranyfürtű Apollómnak" - 



Oh, a szerencsés Apolló 

karjai közt illy Lantoló! 

Csak azólta írígyelem 

Istenségét, hogy ezt lelem: 

" karjai közé rogyok" sat. 

