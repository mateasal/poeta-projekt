


Midőn a Halottaknak 

Órája megkondúl 

a várbeli Toronyban, 

s az éjféli csendpompáknak 

lepli közt vadon dúl 

a zúgó hang e honyban - 

Midőn az elálmosult 

Táj e zaj szűntére 

majd új szendert kezd elő, 

s a régen bemohosult 

fáknak Levelére 

ismét leül a szellő - 

Midőn a Hold hunyni megy, 

s még haló súgára 

is egy Jóéjtszakát int, 

s a végső ezüst hím egy 

Tölgy gyepes aljára 

párnát jelelve kacsint - 

Midőn egy véghetetlen 

szent Kéz fél világot 

szunnyadásra biberész, 

hol ésszel érhetetlen 

magosságra hágott 

az erőtlen ember-ész: 

Ah! akkor én nyomorúlt 

teremtmény, e rendes 

Temetőn magam nyögök, 

s múlnak, mint Holtra borúlt 

egy Sírónak csendes 

fájdalmain, a gőgök - 

Akkor én a lankadó 

bú közt lépdegélek 

egy bokortol másikhoz, 

s menten nézi szaladó 

csillagit a lélek, 

hogy örömöt mellyik hoz. 

Lehúllt a Rózsalevél 

tavaszi ágárol 

súgár törsökömnek. 

Szent Idő, hová levél? 

melly virgonc vágyárol 

jeles vagy örömömnek. 

Mint irigylem sorsodat 

árván nyögdécselő 

Madár - te sírt keresel; 

de én hűs koporsódat 

kerűlöm, mert él Ő, 

ki magához kevesel. 

Keccsel teljes szülemény, 

de (mint az éjtszaka) 

nem kedvező Kegyelem: 

el is tűnt már a remény, 

és ha sírok, csak a 

visszhang jajdúl el velem. 

