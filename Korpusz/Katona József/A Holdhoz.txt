


Bágyadt Leányifjú! 

játszi tárgya az édes andalodásnak! 

lankadíts le hideg tüzeddel ezen hűs 

domb fűvei közt. 

Éjnek Királynéja! 

Anyja a körülötted égve enyelgő 

csillogós csecsemők ezernyi sorának! 

nyújtsd dajkakarod! 

Légy üdvözölt szép Hold! 

téged alkota már a Gerjedelem ma 

Istenének: előtted ömledeznek az édes 

s a bús kebelek. 

Ah! bár elég volnék 

mindazon heves érzemény kirebegni 

a hideg levegőbe, mellyben alélgat 

a tűredelem - 

mellyel feléd tömjénz 

a Szerencse ölébe' szunnyadozó sziv 

hál'adatja - midön kivonja magát, s le- 

rogy színed előtt. 

Ott a liget híves 

rejtekébe vonúlt homály közepén néz 

fel reád, kebelekre öszveborúlva 

két boldog alak; 

a bús halandóság 

elrepűle belőllök: angyali álom 

játssza ott csak az égi boldogulásnak 

szent érzeteit. 

Endymion módon 

várja kellemetes varázsidat ott egy 

lanyha csókod elébe hengeredő kis 

völgy csermelye, s az 

azt elnyelő tó ott 

andalog. - Siet öszve a patakocska 

habja, hogyha ezüstös arculatod förd 

rezgő tetején. 

Fördj! fördj belé szép Hold! 

még az Est leesett siralmit is a fű- 

szálakon lebegik feléd enyelegve 

a szűz Zephirek. 

S majd - ollykor a küzdő 

hói tornyozatot leverve ha ált'törsz - 

üdvözölve köszönti jöttödet a fényt 

nyert hűs levegő; 

s ott egy Juhar lengőn 

csettögő levelén pihenni leszállott 

fényke foltodat akkor ollyan igen kész 

ringatni vele. 

Neked piheg hálát 

a Szerelmese enyhü oldala mellett 

álmot urbikoló kis Gerlicehím a 

szűk fészek előtt. 

Neked virít vissza 

fényt azon ragyogó bogárka az éjben, 

melly tüzet vet amott az elmaradott út 

hökkent fiának. 

Téged sohajt a Meg- 

tévelyedt. Tereád esenkedik a Nap 

tűzvilága vegyes zajába' kifáradt 

Bölcs agyveleje. 

Téged teként sújtva 

a szigor temető kereszti között egy 

sirhalom tetején szülői után El- 

érzékenyedett. 

A csacska berken túl 

csak te öntsz örömöt kisirt szemein szép 

özvegy Alcionénak ablaka sárgúlt 

pirzöldein ált ': 

ah, csak csupán tőlled 

várja vissza az elrabolt Napot - a ki- 

tépetett csemetét - reménye reád! te 

egy Istene vagy! 

Áldott virrasztó fagy- 

mécse a hideg éji borzadozások 

gyáva rabjainak! jövel, jövel, óhajt 

hűs pázsitom is. 

Sirján szerencsémnek 

rád tekéntek ezen magánybol elázott 

arccal - ah, hideg éj királyi Kegyesse, 

vedd ált' ez özönt! 

És hogyha súgárid 

fáradott maradéka majd aluvó szép 

Gyilkosom szemein leül Lugosának 

árnyéka között: 

akkor, Kegyes, csókold 

kármin ajkira könnyemet, s vegyesitsd be 

játszi álma közé varázs susogással, 

hogy érte folyott. 

