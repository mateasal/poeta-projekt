


Idő! Jelenvaló 

Létel: de Múlt s Jövő 

csak Semmi. Hát van-é 

kedves közöttök egy? 



Jelenvaló, Jövő, 

Múlt: semmi s Létel. A 

három csupán tehát 

kettő? - Hol itt enyém? - 



Az a dicső idő, 

melly boldogitana, 

múlt - semmi! az soha 

már vissza nem jövend. 



Múlt! Elraboltatott 

vagyon! sietve az 

öröknek éktelen 

nagy tengerébe folyt. 



Többé nem pök a Chaos 

öröm-világokat; 

mert vége lett neki, 

hogy létre változott. 



Nincs lóditó erő. 

a Múltat és Jövőt 

melly öszvehajtaná 

abroncsba - nincs Remény. 



Nincs! A Chaos maga 

magát ha elnyelé, 

árnyékok a lehúllt 

gyümölcsi is - azok; 



mert ami megmaradt 

még - a Jelenvaló - 

egy hátul intgető 

kéz tárgya: van, s - vala. 



Homokja szép öröm- 

napomnak a lehúnyt 

( egykor jelenvaló) 

idő kezén lefolyt. 



Többé egy Irgalom- 

kéz sincs, hogy a lejárt 

órát megént oda 

forditsa vissza meg. 



De melly örömmel el- 

felejteném setét 

múltom s jelenvalóm; 

csak ott virítana! 



Jövő! Haszontalan 

pirítsz előmbe báj- 

színt, bizni nem tudó 

Reményem elvakúlt. 



Reája nézve csalfa vagy, 

s olly képet öntesz a 

Jelenre, mellyel a 

Múlt már kecsegteté. 



Oh, szív Reménye! ládd, 

mivé tevél! Jövőm 

tükrébe' nem lelem 

én szép szemed - soha! 



Mégis - megölt Jövőm 

felett elugranám kezem 

után Jelenvalóm 

a múltra: ámde élsz -! 



Te élsz! miattad én 

is - gyászba '; hogy jajom 

láthasd, mivel leled 

csak abba' kedvedet. 

