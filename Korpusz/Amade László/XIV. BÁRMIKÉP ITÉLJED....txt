


Bármikép itéljed 

Magadban, elhidgyed 

Hogy szeretlek! 

Titkossan gyötrődöl, 

Szivedben törődöl, 

Hogy kedvellek. 

De már abban van vég, 

Hogy szivem érted ég, 

Nincs mássad, 

Most lássad, 

Mi haszna; 

Nincs haszna, 

Mért késértlek? 



Árnyékra futottam, 

Hogy hozzád hódúltam, 

Most megvallom; 

Ködben elmerültem, 

Napot nem szemléltem 

Tapasztalom. 

Ha multam napomat, 

Várom csillagomat, 

Lesz vezér! 

Hozzám fér, 

Bár késér, 

Meg nem nyér, 

Úgy gondolom. 



Lássad, mit miveltél! 

Hiv szolgád most is él, 

Nem változik; 

Üldöz hét fájdalom, 

Szégyen, hogy megvallom, 

Csak kinlódik! 

De jobb megvallani, 

Érdemmel megválni, 

Csak tessék 

Más szivet 

Megölni 

Illy hivet 

Nem irtózik. 



Orpheus múlatta, 

Vadakkal próbálta 

Hiv szerelmét, 

Az erős érczekkel, 

Kőszikla hegyekkel 

Igaz szivét; 

Én szegény állandó, 

Mint viasz hajlandó, 

Én vagyok, 

Bár nagyok' 

Szenvedek 

S epedek, 

Csak mulandó. 



Gondolom, nem mondom, 

Tudom, de tagadom, 

Mit akartál; 

Másoknak trucczára, 

Kevélység-próbádra 

Ohajtottál: 

De nem kell tréfálni, 

Szeretni s megválni, 

Meglátod, 

Megbánod, 

Hamissan, 

Titkossan 

Confundáltál. 



Hagyján! ha igy történt, 

Szivedben ennyi szint 

Elröjtettél; 

Én is megvizsgálom, 

Talán föltalálom, 

Kit kedveltél; 

Nincs ollyan elrejtve, 

Ki nem jön napfényre, 

Még szivem 

Megéri, 

Hogy Isten 

Megveri, 

Hogy üldöztél. 

