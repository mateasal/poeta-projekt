


Mennyi kinzást ád egy szem, 

Nem gondolná senki, nem! 

Annak minden tekintete 

Egy szivnek halál s élete; 

Oh szegény szív és mártyr, 

Kivel a szerelem bir. 



Ezrek! én is próbáltam, 

Ellene nem állhattam, 

Bár egekre is esküttem, 

Ellene mégsem tehettem: 

Engedek erejének 

S erős győzedelmének! 



Kegyetlen az kegyesnek, 

Ki lesz méreg édesnek, 

Ellensége az szivesnek, 

Engedetlen az mágnesnek, 

Parancsol az egeknek, 

Tehetője ezeknek! 



Egy édes és kegyes szó 

Melly kegyetlen és kinzó! 

Hó az keze, melle márvány, 

Hiv szűntelen, nem szivárvány, 

Minden érzékenysége 

Szelíd s tej édessége. - 



Ezek már megelőztek, 

S mindenképpen meggyőztek, 

Lánczra tettek és békóra 

Egy pillantás s egy félóra; 

Szabad voltam s úgy éltem: 

Rabon élek s enyésztem. 



Fatum hatalmassága 

S annak nagy méltósága, 

Kegyelmes vagy és kegyetlen, 

S épen elkerűlhetetlen; 

Nagy messéjét sziveknek 

Ki fejti meg ezeknek? 



Azért csak töredelmes 

Leszek, vak engedelmes, 

Félre teszem ohajtásom ', 

És sok szíves fogadásom ', 

Egeket nem kövezem, - 

S igy az parthoz evezem. 

