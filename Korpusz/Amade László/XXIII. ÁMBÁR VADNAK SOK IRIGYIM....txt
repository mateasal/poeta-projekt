


Ámbár vadnak sok irigyim, 

Érted ezer ellenségim, 

De azokat contemnálom, 

S az hol lehet, confundálom: 

Jobb, legyenek irigyink, 

Mintsem szánakodóink. 



Mindenképpen agyarkodnak, 

Mint az kigyók, követ fújnak, 

Egy szivünkbül kettő légyen, 

És szerelmünk véget végyen, - 

Mind azon munkálkodnak: 

De héjában fundálnak. 



A kőszál erős s állandó, 

Sok szél s vész közt nem hajlandó, 

Tudjuk már mink szerelmünket, 

Nagy hitünket, hívségünket, 

Ez hóltig maradandó: 

Nincs mibennünk mulandó. 



Dévajság az, mint késértnek, 

Hizelkednek, és mást értnek, 

Obligálják mindeneket, 

S majd kipökik ők sziveket, 

Hogy hálóban keritnek, 

S azután kinevetnek. 



Éljünk azért egy hivségben, 

Próbált hivem! egy szivünkben; 

Ne gondoljunk mindezekkel, 

Rózsát szedjünk tövisekkel, 

Csak bizzunk Istenünkben, - 

Meg is áld ő mindenben. 

