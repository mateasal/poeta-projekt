


Szenvedéssel s az üdővel 

Egeket meggyőztem, 

Ohajtásim s kivánságim' 

Tellyesitettem; 

Kit gyors fatum nem engedett, 

Rozsda s üdő megemésztett, 

Nem kinoz már az kétség, 

Való lett az reménység: 

Mert szivem már gyúl és ég 

Kiben nem lesz vég. 



Nehéz volt sok fullánk s nyil közt 

Lépes mézet nyerni, 

Halál, mirigy és irigy közt 

Az édeshez férnyi: 

De az kedves és édessebb, 

Kiért vérzett sok ezer seb, 

Kiért volt hét fájdalom, 

Kétség baj és siralom; 

De már mind örömre ujult, 

Mert hozzám hódult. 



Az kit régen meggyűlöltem, 

És szivbűl üldöztem, 

Agyarkodtam s megvetettem 

Soha sem szerettem; 

Az egeknek planétája, 

Elvégzett sententiája 

Örökös rabságban tett, 

Szivemre békót vetett, 

Szivem neki rendeltetett, 

Társnak tétetett, 

Megesküdtetett. 



Mivel mert minden hatalom 

Vagyon az egektül, 

Alázatos s engedelmes 

Szivem is ezektül; 

Bár életre, bár halálra 

Esik sorsom, hat- vagy vakra, 

Kész már szivem azokra, 

Jobb, akár balsorsokra: 

Ugy legyen! csak ezen ige 

Szerelmemnek vége. 

