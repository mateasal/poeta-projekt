


Ámbár tőlem elment, 

Mégis szivem nem ment, 

Érzem titkos sebeim. 

Mivel távolléte 

S velem sok jótéte 

Ujítja gyötrelmeim; 

Soha ki nem véte 

Ruházott szépére, 

Lángban hagyta tüzeim. 



Isten hagyott árván! 

Szíve lett kő-márvány 

Tőlem csak eltávozott; 

Vérfolyó szemeim, 

Árvíz sok könyeim 

Nem használtak, bucsúzott; 

Szívére nem vette, 

Aczél teremtette! 

Maga elment, itt hagyott. 



Mind, mind csak igérte 

Meg az üdőt érte, 

Hogy ütött végső óra, 

Szóval édesgetett, 

Bízvást reméltetett; 

Rózsám vált csak kóróra. 

Eleven sírt ásott 

( Erkölcse ), 

megvásott, 

Nagy hite 

Temetett koporsóra. 



Hitem volt hitének, 

Frigyetlen szivének, 

Nem gondoltam, hogy megcsal. 

Köteles volt s lánczos, 

De hamis zománczos, 

Sorsom nem jobb, csak mint bal; 

Hasztalan áldozom, 

Mivel csak habozom, 

Még mint hal horgot is fal. 



Hagyján, ha itt hagya! 

Benőtt feje-agya, 

Bizony, bizony megbánja; 

Még még eszére tér, 

Pulsusban oly vér vér, 

Tett szándékát megszánja; 

Ezer szív-inségim, 

Édes, szép kérésim 

Forgó szélnek nem hányja! 



Ki megveti társát 

És elbízza magát, 

Szégyent szokott vallani; 

Ki mint tinó kerge 

Senkinek keserge, 

Nem nem tud tanácsolni: 

Mindennek neki megy, 

Nem nézi völgy vagy hegy, 

Kárával észretérni. 



Rólam példát végyen 

Talán nem lesz szégyen, 

Hogy ha még szívébe száll; 

Maga magát intse, 

S sorsomat tekintse: 

Csordulóban könyem áll! 

Érte mit szenvedtem, 

Hányszor elszenvedtem, 

Soká, ha tőlem nem vál! ... 

