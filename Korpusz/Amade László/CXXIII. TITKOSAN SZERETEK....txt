


Titkosan szeretek, 

Csak egyet kedvelek; 

Ki légyen, 

Hol légyen, 

Én jól tudom. 

Akárki mit mondjon 

Ámbátor megszóljon, 

Nem félek, 

Igy élek 

Ezt megtartom. 

Sokan beszélnek 

És megitélnek, 

Engem kevélynek, 

Elhiszem, vélnek, 

De a ki híven él, 

Nem csapdos, mint a szél, 

Mint kőszál, 

Bátran áll 

A nyelveknek. 



Az tudja s én tudom, 

Másnak nem is mondom, 

Mi közi, 

Bár főzi, 

Másnak ehhez? 

Megelégszem véle, 

Mert kedves személy(e), 

Elég az, 

Ha igaz 

Ő szívéhez. 

Ezt dobra ütnyi 

Vagy megtudatnyi, 

Mással közlenyi, 

Vagy kibeszélnyi, 

Mert ilyes dolgokban 

Hamisan gyakrabban 

Szolgálnak és ártnyak 

El köll hinnyi. 



Lehetne találnyi, 

Nem egyet számlálnyi, 

Hívségben, 

Szívedben 

Kik kárt tettek. 

Jól meg nem vizsgálták, 

És meg nem fontolták, 

Hogy bátran 

És nyilván 

Csak szerettek. 

Mert ebben sok árt, 

Szem, nyelv tehet kárt, 

Igy immár sok járt, 

Egymástúl elvált, 

Végtére megbánták, 

De későre hagyták, 

Nem hitték, 

Szenvedték 

Az ilyen kárt. 



Igaz, most is vannak, 

Kik engem vizsgálnak, 

Akarnák 

Hogy tudnák, 

Kit szeretek. 

Némely már kérdezte: 

Azt mondtam: Quid ad te? 

Pirúltak, 

Némúltak 

Az ilyenek. 

Igy más is járhat, 

Ebbűl tanúlhat, 

Az csak hallgathat. 

Ki nem szolgálhat. 

Nem jó vizsgálódnyi, 

Más titkát nyomoznyi, 

Okos az, 

Boldog az, 

Ki hallgathat. 

