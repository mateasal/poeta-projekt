


Bár érted sokan itélnek, 

Hogy társod legyek nevetnek: 

De azért mégis szeretlek, 

És soha el sem felejtlek. 



Hogy hozzám páros bár nem vagy, 

Hogy te vagy kissebb és én nagy: 

Elég, két szivünk egyenlő, 

Megmutatja az jövendő. 



Ha titkon ketten mosolygunk, 

És hiv szivvel nyájaskodunk, 

Majd mint az kigyók emésztnek, 

Irigy szivekkel elvesztnek. 



Csudálják, hogy mit szeretünk 

Egymásban, hogy mit kedvellünk, 

Bátor, azzal ne gondoljunk, 

Azért is truczra szeressünk. 



Öszveád minket Bari pap, 

Ki ezüst és aranyon kap, 

Lészen is uri vőfényünk, 

Ki hiv reményünk és fényünk. 



Nem is köll három hirdetés, 

Csak légyen pár tallérvetés, 

Kivántatik majd bőcsőcske 

Ha lesz egy páros gyermecske. 



Nincsen is már más mód benne, 

Hogy két szivünk egygyé lenne: 

Hanem hogy szónknak megálljunk, 

Egymással éljünk és haljunk! 



Mert az ki valakit szeret, 

Soká az nélkül nem lehet, 

Volna is egyszer ideje, 

Hogy lenne mellyednek teje. 



Azért ha ámbár későbben 

Adom tudtodra mesében, 

Add ki már végső voxodat, 

Ne kinozd tovább szolgádat! 

