


Bajt vínak ohajtásim kesergő szivemben, 

Harczolnak affectusim sebesült mellyemben, 

Amornak nyilait 

Most érzem kinjait, 

Elhagyott s mert megfosztott, 

Ki vólt frigy hitemben. 



Bátor mint fohászkodom, csak némák az egek, 

És azzal nagyobb sebet szivemben csak szegek: 

Elmúlt én reményem, 

Ki vólt napom s fényem, 

Titkossan és gyilkossan 

Szüntelen kesergek. 



A sziven nem nagy munka erőszakot tenni, 

A sok virágok között válogatva szedni, 

De csak egy lehetett, 

Kit el nem felejthet 

Én szivem, mert méltó is 

Azért sirban menni. 



Csak látom: már meggyőzött az búknak tengere, 

Nem apad, sőt mind árad sok habja fejemre: 

Én rólam tanúlhat, 

És kiki sajnálhat, 

Mi haszna, s mi jutalma, 

Van nagy hivségemre? 

