


Ámbár nincsen, 

Drága kincsem, 

Előtted érdemem: 

Csak kétségben, 

Reménségben 

Ég érted én szivem; 

De én ezt mért érdemlettem? 

Azért talám, hogy szerettem? 

Bennem hibát nem találtam, 

Mert hiven szolgáltam. 



Mindenképen, 

Tisztán s épen 

Hozzád folyamodtam; 

Nem most érted, 

Hogy csak érted, 

Egyedül kinlódtam: 

De ha igy bánsz ily hiveddel, 

Mit mivelsz ellenségeddel? 

Ah szivednek nincs hüsége, 

Gyémánt keménysége. 



Alkalmassint 

Mert ennyi kint 

Szenvedek, itélem; 

Hizelkedni, 

Mert változni 

Nem tudok, azt vélem; 

Nincs érdeme az hüségnek 

Kik tisztán s igazán élnek; 

Módi, látom, az álnokság, 

Tetszik az ravaszság. 



Dobog szivem 

Régi hivem, 

Ha ezt meggondolom, 

Kit már ismérsz, 

Mert máshoz térsz, 

Sirva tapasztalom: 

Annyira hogy megvetettél, 

És majd porrá elégettél, 

Nem gondoltam, ezt megérem, 

Ez bizony szemérem! 



Érted mégis, 

Bár hóltig is 

Szivessen kinlódom; 

Bár mint olaj, - 

Nem kevés jaj! - 

Ingyen elolvadom: 

Legyek szerelmed példája, 

Gyilkosságodnak praedája, 

De mégis szánj, szállj magadban 

Adj részt jutalmodban. 

