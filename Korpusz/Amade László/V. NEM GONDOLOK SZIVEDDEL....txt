


Nem gondolok sziveddel, 

Hamis csalárd hiteddel, 

Mit mondtál, jól tudod, 

Mint bántál, tagadod; 

Kinlódni már megúntam, 

Bogár után indúltam. 



Meggyónom, hogy vétettem, 

Nem szivet mért szerettem, 

Akartva rabságot, 

Nyughatatlanságot 

Héjában mért szerzettem? 

Meggyónom, hogy vétettem. 



Másoknak tudsz kedvezni, 

Egy hajóban evezni. 

Én szegény habozom, 

Az parttul távozom, 

Hogy sem ezt köll szenvednem, 

Jobb inkább nem szeretnem. 



Én tudom, hogy mely nehéz 

Az fulláng közt lépes méz, 

Akadtam olly méhre 

Ki szállott szivemre, 

Mérgét is bennem hadta, 

De mézét másnak adta. 



Akartam, hogy igy történt, 

Már szivem nem szenved kint, 

Bár más is próbálja, 

Ha szive elállja; 

Nem lehet már szenvednem, 

Mondok most s mindenkor, nem! 

