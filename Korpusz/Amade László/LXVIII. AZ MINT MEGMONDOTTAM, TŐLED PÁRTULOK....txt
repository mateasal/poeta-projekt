


Az mint megmondottam, 

Tőled pártulok, 

Miért megvallottam, 

Máshoz hódulok; 

Mert megszegted sok hitedet. 

Máshoz hódultál, 

El is törted nagy frigyedet 

Engem megcsaltál, 

Azért is hitetlen 

Tőlem távozzál! 



Jégre irtad szíved, 

El is olvadott, 

Mint üveg eltörtél 

Gyarlón kinlódott; 

Bízvást azért minden szélre 

Ereszd szivedet, 

Bár étzakra avagy délre 

Mágneskövedet: 

Többször nem ellenzem, 

Töltsd bé kedvedet! 



Én kakuk nem vagyok, 

Ugy bánj fészkemmel! 

Szivem nem kártyaszív, 

Jádzál szivemmel! 

Mint az kalmár hiv ebinek 

Az légyen bérem? 

Velem többször, hogy így bánjál 

Megbocsásd, kérem: 

Orczátlan csak pirúlj! 

Elég szemérem. 



Ki aranyt nem ismer, 

Rezet kivánja, 

Mert tüznek próbáját 

Szenvednyi bánja; 

Kénnyén, kedvén akar élni, 

Mégis hiv lenni, 

Halálseb- és sérelemre 

Színes zsirt kenni 

Az sima fejekre 

Szarvakat tenni. 



Én tudom, te érted 

Miket szenvedtem, 

Hány fényes csillagot 

Árnyékban tettem, 

Hány szenvedett és epedett 

Ravaszságodért, 

Epét, mérget és üldözést 

Szinességedért! 

Tündér reménységért 

És nem egyébért. 



Elég légyen azért 

Kiért adtam bért, 

Ha más bár szivedhez 

Előbb hozzá fért; 

Számot adok könnyen arrúl 

Az mit követtem, 

Vámot adok könnyen arrúl, 

Az mi kárt tettem, 

Ha csak tövist - rózsát 

Bizony nem szedtem. 

