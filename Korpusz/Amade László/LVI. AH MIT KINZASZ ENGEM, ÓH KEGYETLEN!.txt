


Ah mit kinzasz engem, óh kegyetlen! 

Hét fájdalmat okozsz szüntelen, 

Látod, hozzád vagyok engedelmes, 

S tüzben majd elégek, olly szerelmes; 

Kérlek tégedet, 

Ismérd hivedet, 

Ne légy változásban állandó. 



Nincs már bennem helye kétségnek, 

Mert ezer próbákat mutattam; 

Látod, hogy kész vagyok mindenekre 

Megesküdtem néked istenekre, - 

Azért légy kegyes, 

Vagy sírban temess, 

Itéld meg, nékem melly keserves! 



Néked hagyok minden szabadságot, 

Engedj csak nékem rabnak lenni; 

Légyen bár örökös vas szivemen, 

Lánczbékó is édes reménnyemen; 

Ezek nem nagyok, 

Erre kész vagyok, 

Mind halálig csak igy maradok. 



Azért engeszteljed kőszivedet, 

Légy egyszer mint viasz hajlandó; 

Megérdemli illy nagy szenvedésem, 

Halálos türésem, esküvésem; - 

Benned reménlek, 

Nagyon szeretlek, 

Veled halok és élek! 

