


Távozzál istentelen, 

Átkozó és hitetlen! 

Bánom, magam' majd megcsaltam 

És majd gyilkos horgot faltam, 

Jól esett, meggondoltam, 

S előbb (v. jókor) tüled távoztam. 



Észrevettem minden szint, 

Kit tudtam alkalmasint, 

Titkon is megjövendöltem, 

És szivemben ugy itéltem; 

Valóban ugy is történt, 

Meggondoltam valamint. 



Ritka példa is lettem, 

Ellenségem' szenvedtem; 

Boldog vagyok, nem szerettem, 

S csak mutattam, hogy kedveltem, 

Bezzeg volna esetem! 

De most könnyen megvetem (v. nevetem ). 



Ezerszer is áldott légy, 

S edgyütt ezer átkot végy: 

Hogy bár szinre is kedveltél 

És ellenben hamis (v. gaz nép) lettél, 

S egyben voltál hajlandó, 

Másikban nem állandó. 



Szabad vagy most, mint madár, 

A mi tetszik, miveld bár, 

Ugy is zárt soha sem voltál, 

Mert mindenhez szabad voltál; 

Szép dolog ki ugy élhet, 

De szebb, ha ki zárt (v. hiv) lehet. 



Köszönjed ezt magadnak 

S az gyilkos barátságnak 

Egy hajóban, hogy eveztél, 

S igy kintelen rabbá lettél, 

Köszönd viz-ész fejednek 

És bolond hivségednek. 



Áldott vagyok én azért, 

Hogy gyötrődnöm nincsen mért; 

Köszönd meg, hogy ismértelek, 

S hogy méltán megvetettelek, 

Ezt itéltem szivedrül, 

Emlékezzél nevedrül! 

