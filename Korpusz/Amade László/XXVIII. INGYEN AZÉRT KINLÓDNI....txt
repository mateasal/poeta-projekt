


Ingyen azért kinlódni, 

Kitül köll távúl lenni, 

Ritkán megudvarolni, 

Lehet titkon szemlélni, 

Kedvét soha nem élni. 



Ugy van nékem is sorsom, - 

Tüz, viz közt vagyon dolgom, 

Bár eleget titkolom, 

Meg nem változtathatom, 

Tudom ez lesz koporsóm. 



Isten! engedj nem élnem, 

Átkozott szó: reménlnem, 

Mi haszna csak szemlélnem, 

Véle soha nem lennem, 

Még félve is beszélnem. 



Sorsod néked is nehéz, 

Meg van kötve sziv és kéz, 

Sok szem reánk vigyáz s néz, 

Fémlik arany helyett réz, 

Másé már az lépes méz. 



Bálványképet imádni 

S az igazat elhadni, 

Nehéz másra akadni, 

Édes viznek fakadni, 

Hol szokott kiszáradni. 



Az ez, az, kit kesergek, 

Kiért égek s epedek, 

Hogy én ott nem lehetek, 

Vele nem végezhetek, 

Kedvemre nem élhetek. 



Lassú viz partot mosni 

Szokott s titkon törődni, (gyötrődni) 

A nád széltül ingadni 

S az által erősödni, 

Méregbül is méz lenni. 



Kétségem azért még nincs, 

Enyim lesz még az az kincs, 

Kin van nagy zár és bilincs, 

Lesz szivem hozzá kilincs, 

Csak sziv- s szemmel hiven ints. 

