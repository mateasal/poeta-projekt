


A szép fényes katonának 

Arany, gyöngy élete, 

Csillog, villog mindenfelől 

Jó vitéz fegyvere; 

Szép élet! 

Vig élet! 

Soha jobb nem lehet! 

Hopp hát jőjjön katonának 

Illyent ki szeret! - Szép élet sat. 



Az zöld mezőn megpuskázik, 

Nyer az ellenségtül, 

Az kvártélyban mulatozik, 

Nyér az menyecskéktül. 

Szép élet! sat. 



Szikrát üt az paripája, 

Nagy városon nézik, 

Hogy jó lovas és vitéz is 

Mindenütt dicsérik. 

Szép élet! sat. 



Mind ország mind az hazája 

Félnek és szeretik, 

Az szép dámák és leányok 

Sokszor ágyát vetik. 

Szép élet! sat. 



Kótyavetye az vásárja, 

Nincsen ottan kalmár, 

Fele árán mindent megvesz, 

Valahol maga jár. 

Szép élet! sat. 



Közemberbül káplárt, hadnagy ', 

Kapitánt is tészen, 

Obersterség, generálság 

Várja ottan készen. 

Szép élet! sat. 



Koczkáz, kártyáz sátor alatt 

Pipa a szájában, 

Markotányos háta megett 

Nem szolgál héában. 

Szép élet! sat. 



Ha jön order, frissen nyergel, 

Elmegy az portára, 

Fölbiztatja maga társát, 

Jól megjön az ára. 

Szép élet! sat. 



Minden nemzet ohajt sohajt 

A fajában kapni, 

Vajas kalács pogácsával 

Tarsolyját megrakni. 

Szép élet! sat. 



Mint tüz meggyúlt pipájában: 

Úgy ég a szerelme, 

Ellenségen és sziveken 

Vagyon győzedelme. 

Szép élet! sat. 



Megjön pályafutásábúl, 

Itt letelepedik, 

Jószágot vesz, kölcsön pénzt ád, 

Avagy kereskedik. 

Szép élet! sat. 



Nem parancsol ott viczespány, 

Sem a szolgabiró, 

Robotára senkit nem hajt 

Ispány vagy tiszttartó. 

Szép élet! sat. 



Prókátor függ az óldalán, 

Szerencse birája, 

Böcsület az törvényszékje, 

Nincs apellátája. 

Szép élet! sat. 



Kényén-kedvén házasodik, 

Nem fizet az papnak; 

Nem hí senkit bizonságnak, 

Mert fia ő Mársnak. 

Szép élet! sat. 



Menjünk azért seregessen, 

Tartsuk meg hazánkot, 

Vérrel bérrel oltalmazzuk 

Szent, szent koronánkot. 

Szép élet! sat. 



Itthon rajtunk eret vágnak, 

Kiontjuk vérünket, 

Nincs böcsüllet, fizetnünk köll, 

Érezzük sebünket; 

Rosz élet! 

Gaz élet! 

Gazabb ennél nem lehet! 

Hopp hát jőjjön katonának sat. 



Ne gondoljunk az sirással 

Sem az pityergéssel, 

Üljünk lóra, marsérozzunk 

Az több vitézekkel. 

Szép élet! sat. 



Isten hozzád apám, anyám! 

Én édes szerelmem! 

Húgom! bátyám! sógor! komám! 

Avagy jertek velem! 

Szép élet! 

Víg élet! 

Soha jobb nem lehet! 

Hopp hát jőjjön katonának, 

Illyent ki szeret. 

