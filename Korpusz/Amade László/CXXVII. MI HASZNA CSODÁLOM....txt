


Mi haszna csodálom, 

Hogy nincs édes álom 

Nyughatatlan szivemben! 

Mert attól megválom, 

A kiért sajnálom, 

Hogy voltam hív hitemben, 

Meg kell ennek lenni, 

Nem lehet mást tenni, 

Bár hét tőrt üt lelkemben! 



Ezt megjövendöltem, 

Még mikor szenteltem 

Legelsőbben szivének: 

Gyilkos végét éri, 

S ily gyász lészen béri 

Ily páratlan hivének. 

De nem gondolt véle, 

Nem rettent, nem féle; 

Ösztönt adott kedvének. 



Ütött már az óra 

Azon bucsúszóra, 

Ki parancsol távozni. 

Valamennyi perczent 

Talál engem ébrent, 

Tőlem el fog pártolni. 

Legkisebb minuta 

Serkent, a mióta 

E pillantást kell érni. 



A ki szót nem fogad, 

Lép- s horogra akad, 

Rabságát kell szenvedni; 

A ki engedetlen, 

Bánik kiméletlen, 

Természetét kell tűrni; 

Ki vesztésnek oka, 

Fejszének a foka 

Ha tér, megelégedni! 



Ki itt hizelkedik, 

Ottan incselkedik, 

Szive annak álnokság! 

Itt eretnekséget 

Kohol, s ott szentséget 

Káros ájtatosság; 

Ki ég minden lángra, 

Nem gondol a rángra, 

Hevessége csak hívság! 



Miként veted ágyad, 

Szerelem úgy bágyad, 

És úgy lészen nyugalma. 

Nem mind azé, ki szebb, 

De jó erkölcsösebb, 

Azé az aranyalma. 

Ki magában bízik 

És méreggel hízik, 

Méreg annak jutalma! 

