


Amornak fáklája, 

Szerelem' példája, 

Hivségnek próbája, 

Szivem' pátronája! - 

Méltán igy nevezlek, 

És hiven szeretlek, 

Veled halok és élek. 



Musáknak szépsége 

Didó delisége, 

Venus kegyessége, 

Thisbének hivsége, 

Gizmunda szerelme, 

Astraea kegyelme - 

Vagy ezek' érdeme. 



Ah! ki nem szeretne, 

Illyent nem kedvelne? 

Jutalmát vehetne, 

Bár kőbül lehetne: 

Azért is imádlak, 

Csak téged vigyázlak, 

Dicsérlek és áldlak. 



Drága személyedet, 

Cedrus termetedet, 

Édes beszédedet, 

Kényes lépésedet 

Ha titkon vizsgálom, 

Csak aztat találom: 

Vagy éltem s halálom. 



Engedj, igy szeretnem, 

Borúlva tisztelnem, 

Előtted szentelnem, 

Mint lámpás, elégnem; 

Éltemet szivedben 

Csendessen végeznem, 

Engedd meg, én szivem! 

