


Élj vígan már, 

Nem köllesz már, 

Mert te álnok szíved 

Igy megcsalt engemet. 

Élj vígan már, 

Nem köllesz már. 



Találok én, 

Noha szegény, 

Mind szebbet, mind jobbat, 

Nálod igazabbat. 

Találok én, 

Noha szegény. 



Én pediglen 

Érted épen 

Kész voltam meghalnyi 

Véremet ontanyi. 

Én pediglen 

Érted épen. 



De mely hamar, 

Ily gyorsasan 

A szép sejtes mézbűl 

Lett méreg ezentúl. 

De mely hamar 

Ily gyorsasan. 



Oh én árva 

Mint bezárva 

Vagyok kalitkában, 

Eped szívem abban. 

Oh én árva, 

Mint bezárva! 



Vale immár 

Álnok madár, 

Ki voltál szívemnek 

Gyilkosa lelkemnek. 

Vale immár, 

Álnok madár! 



Utolsó vers: 

Otthon lehetsz, 

Míg én hozzád jövök 

Ajtódon bélépek. 

Utolsó vers: 

Otthon lehetsz. 

