


Te bár légy hiv, 

Mégis vagy nyiv, 

Ki emészti szivemet; 

Bár esküdjél 

És kedvezzél, 

Nem találod kedvemet: 

Mert az tüzet viznek mondod, 

Rád szorultam, azt gondolod, 

És hogy féltesz, tagadod. 



Nem kis méreg 

Ollyan féreg, 

Az ki titkon halált nyujt. 

Pillantással 

Ohajtással 

Csalárd kötéllel megfújt; 

Erre sohajt s arra tekint, 

Ezt késérti és másra int, 

Igy mutat kétféle szint. 



Ezt szorétja, 

S azt buritja 

Mint a szélvész az remént; 

Ezt késérti 

S másra érti, 

Árnyékra is a napfényt; 

Eztet, mondja, boldogétja, 

Aztot álnokul hódétja, 

Igy szerez sok ezer kint. 



Igy figyelmezz, 

Ne kegyelmezz, 

Tovább nem is akarom; 

Csak gyilkos légy 

És sirban tégy; 

Magam is azt kivánom; 

Bátor, más sziv érted égjen, 

És halálos sebet szegjen, 

Nem irigylem s nem bánom. 



Eztet végre! 

Én már többre 

Nem érkezem: bággyadok; 

Mert borullok, 

Földre hullok 

S mint az lámpás olvadok; 

Ezek végső ohajtásim 

S halálra vált bucsuzásim, 

Ezek hiv affectusim! 

