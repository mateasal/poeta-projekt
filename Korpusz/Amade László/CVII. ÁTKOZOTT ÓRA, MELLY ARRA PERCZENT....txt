


Átkozott óra, melly arra perczent, 

Első gondolatom, midőn hozzád ment, 

Hogy megismértelek, 

Majd megszerettelek, 

Az nap átkozott! 

Hogy választottalak 

S szivben foglaltalak, 

Ki illy kint hozott! 



Mint szélvész közt habzik ártatlan bárka, 

Mint sok lép s tőr között szegény madarka, 

Ugy vagyok s habozom, 

Csak magam' okozom, 

Hogy ezt szenvedem; 

Másra már nem vetek, 

S éppen nem nevetek, 

Mert ezt kesergem. 



Azt gondoltam, hited erős, mint kőszál, 

Tántorithatatlanúl, mint erős tölgy áll, 

Nem hajlik szelektűl, 

Nem fél veszélektűl, 

S annál erőssebb; 

Egyenlő mértéke, 

És minden értéke, 

S még hivségesebb. 



De megcsalt reményem, hamis napfényem, 

Beborult napfényem, nincs már reményem, 

Annyi kegyes szóknak, 

Ezer édes csóknak, 

Illyen érdeme, 

Sok szives jeleknek 

S szerelemjegyeknek 

Illy bére s neme! 



Én légyek az példa, ámbár példátlan, 

Tudod, hogy ezekre vagyok méltatlan, 

Tudod, de tagadod, 

Mert azt nem akarod, 

Kit az igaz sziv! 

Tudod istentelen, 

De hogy vagy hitetlen, 

Átkoz minden hiv. 

