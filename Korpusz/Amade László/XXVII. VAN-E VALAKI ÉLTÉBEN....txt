


Van -e valaki, éltében, szivében 

Ki nem szeretett? 

Szerelemnek hevétül s tüzétül 

Ki nem gerjedett? 

Nincsen olly méltóság, 

Nincs oly hatalmasság, 

Kit Amor 

Tőrben nem ejtett. 



Incselkedik tegzével s tőrivel 

Az vak Cupido, 

Ólálkodik, kit sértsen s megejtsen, 

Sziveket kinzó; 

Mind addig késérget, 

Még szivet megejthet, 

Rabbá tött 

Álnok hóditó. 



Vagyok én is titkossan, kinossan 

Ennek szolgája, 

Kit gyilkossan meggyötört, öszvetört 

Sok praktikája; 

Olly szivre vezérlett, 

Ki már is rabbá tett 

Megkötött, 

Vagyok praedája. 



Szenvedném is, ha vólna jutalma, 

Ennek sérelmét; 

Ha lehetnék kedvében, szivében, 

Halálos sebét; 

Ámbár nem gyógyúlna, 

S mindenkor újúlna, 

S nem múlna, 

Gyilkos gyötrelmét. 



Tudod, Isten! nem élni s úgy élni 

Melly nagy kin légyen, 

Remény nélkül szenvedni, úgy türni 

Bár isten legyen: 

Melly kegyetlen kin az, 

Azért hogy ki igaz, 

Igaz az 

Halált szenvedjen. 



Eztet tudod én szivem, melly régen, 

Kiért kesergem; 

Életemet szentöltem, föltettem, 

Illy nagy hivségem! 

Szánd szegényt, mert el-ég, 

Tudod azt, igaz ég! 

S lészen vég 

Szegény éltében. 



Érted azért ha estem, s elestem 

Amor tőriben, 

Példát ezzel miveltem, követtem, 

Mások szivében; 

Ha érted elestem, 

Azzal nem vétettem, 

Bár tettem, 

Szegtem 

Sebet szivemben. 



Minthogy nehéz dolgod is, nékem is, 

Türjük csendessen; 

Tudod az irigység ellenség, nagy inség 

Az szeretetben; 

Megáld igy az Isten, 

Ha két szivet egyben 

Mértékben, 

Lát hüségessen. 

