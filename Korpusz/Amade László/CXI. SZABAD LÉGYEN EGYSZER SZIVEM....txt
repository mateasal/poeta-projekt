


Szabad légyen egyszer szivem, 

Bátrabb légyen szivedhez, 

Bizvást vérmes s nem szemérmes 

Már annyira, kedvedhez; 

Már eleget 

Jég s meleget, 

Ha éretted szenvedt bár: 

Vigasztaljad 

S ne biztassad, 

Hogy ohajtson csak Bár, Bár! 



A rem zénség puszta mentség 

Az régi rab sorsának, 

Láncz' csörgése és zöngése 

Nem ád erőt lábának; 

Megszabadúl 

S élte újúl, 

Ugyan úgy hizelkedik, 

De az ollykor, 

S vajha mikor, 

Tömlöcztűl menekedik? 



A szabadság és az rabság 

Egymás között küszködnek, 

Mindkettő bút híven igért, 

Az kik ebben sinlődnek; 

Az szabadság keménységgel 

Izlett, de nem állandó, 

Szegény rabság az üdővel 

Adja, ki nem mulandó. 



Azért inkább még rab lészek, 

Lévén bérem állandó, 

Mint kényemre és kedvemre 

Legyek szabad s mulandó; 

Az üdővel s jövendővel 

Még az vas is arany lesz, 

Szenvedéssel s senyvedéssel 

Még szivem is hiv bért vesz. 



Egy tekéntet reám intett 

Minap, majd elpirúltam; 

Egy bolongott, száj mosolygott, 

Majd mentségre szorúltam. 

Mások mind engem itíltek, 

De én bátran nevettem: 

Meg ne tudják az irígyek, 

Hogy azzal én sérttettem! 



Noha jajt mondhattam volna, 

Mert érzettem hiv czélját, 

Tekintetnek, szivmeséknek 

Érzettem nyil aczélját: 

De mint az, kit nem fog fegyver, 

Sebeim nem vérzettek, 

Elállottam, eltitkoltam, 

Talánd Isten meg nem ver! 



Ezzel néked, én tenéked 

Tündérségben áldozom, 

Szabadságnak s az rabságnak 

Mázsás súlyját borítom: 

Itiletet s igazságot 

Tégy és add ki voxodat, 

Mindenekben engedelmes, 

Tapasztalod szolgádot. 

