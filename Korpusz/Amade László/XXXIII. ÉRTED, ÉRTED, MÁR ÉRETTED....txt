


Érted, érted, már éretted 

Ah, mennyit köll szenvednem! 

Erőszakkal, sok kinokkal 

Titkossan köll gyötrődnöm; 

Midőn kinoz s halált okoz, 

Mosolyognom s nevetnem, 

Szivlángomnak, bánatomnak 

Szikráját is ejtenem. 



Minap, tudod, nem tagadod, 

Vóltam mint ösméretlen, 

Úgy szolgáltam, udvaroltam, 

Véle vóltam kintelen, 

Tetszettettem jó kedvemet, 

Ámbár vóltam kedvetlen: 

De ellemben te is éltél 

Fortélyoddal, kegyetlen! 



Observáltam miként égtek 

Reád tüzei szemeknek, 

Mint harczoltak affectusi 

Érted ezer sziveknek; 

Hivségemet nem sebhették 

Mint nyilai ezeknek, 

Gondolván, hogy csak próbái 

Lesznek ezek szivednek. 



Már föltettem s megesküdtem, 

Többet igy nem szeretlek, 

Hogy sem lárva, inkább árva 

Lészek, igy nem szenvedek. 

Mások lessék, - ámbár tessék - 

Álnokságát szivednek, 

Igy megválom, - s már mint álom 

Tetszik régi hivednek. 

