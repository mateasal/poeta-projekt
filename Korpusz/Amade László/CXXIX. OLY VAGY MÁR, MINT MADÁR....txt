


Oly vagy már, mint madár, 

Kinek már nyitva zár, 

Hogy vagy távol tőlem? 

Örülsz minden ágnak 

S a vak szabadságnak; 

Nem is gondolsz felőlem?! 

Most éled éltedet 

És szokott kedvedet, 

Mivel pártolsz mellőlem. 



De jól megfontoljad 

S mélyen meggondoljad: 

Nem mind igaz, a ki szép! 

Mert arra, ki szabad, 

Csak egyedül akad 

Titkon hányott enyves lép; 

Vadásznak sok czélja, 

Halásznak fortélya 

Préda után furcsán lép! 



Nem mind szabad, kin nincs 

Rázárva a kilincs; 

Bár zárva nincs, rab lehet. 

Számtalan a fortély: 

A midőn nem is vél, 

Szivén, lábán láncz lehet; 

Akkor veszi észre, 

Midőn várják készre; 

Róla szegény nem tehet. 



Engedelmeskedni 

Jobb, mint szabad lenni 

Annak, ki megérdemli, 

Jobb hív kalitkában 

Mind csalárd pusztában, 

Maga sorsát ki leli; 

Minek kedv éltéért 

S minden szükségéért, 

Gondját úgy más viseli. 



Mi haszna madárnak, 

Kire annyin várnak, 

Hogy szabadon röpül s jár? 

Szabad vizben a hal, 

De mégis horgot fal, 

Örvényben is veszélyt vár; 

Prédája vadásznak 

Nyereség halásznak, 

Szabadon kerülje bár. 



Nézd, paripa lónak, 

Mint szabad csikónak 

Szabad mezőn élete; 

Vas vezérli száját, 

Harapja zabláját, 

Akkor vagyon kelete; 

Már nem tartja jónak, 

Örül istállónak 

Nyerit, siet mellette. 



A szabad, gyors vitéz 

Ellenséget ver s néz 

Soha prédát nem nyerne, 

Ha nem volna törvény, 

Szabad volna kedv s kény, 

Még próbálni sem merne; 

De van regulája 

S Marsnak iskolája 

Ellenséget nem verne. 



Szerelem s vitézség, 

Van köztök szövetség, 

Egyenlők sok dolgokban; 

Szabadok, gondolják, 

De ha megfontolják 

Mégis rabok sorsukban; 

Mindkettő rab inség, 

Szerelem s vitézség: 

Mind ezekben s azokban. 

