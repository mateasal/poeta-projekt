


Ah már egyszer engeszteld meg 

Kőkemény szivedet! 

Ámbár, csak bár egy punctumban 

Biztasd reményemet; 

Tekints, érted mint kinlódom, 

Mint hó naptúl, elolvadom, 

Engedd, hozzád leborúlnom, 

Szerelmet kódúlnom. 



Mindent immár, többet ne várj, 

Érted elkövettem, 

Én szivemet, szerelemet 

Koczkájára tettem; 

Megesküdtem az egekre, 

Tudod, az nagy istenekre, 

Kész is vagyok mindenekre, 

Hódólj már ezekre. 



Az tengernek szélvész után 

Habjai apadnak, 

Az egeknek fölhők után 

Csillagi ragyognak: 

En szivem is már habozott, 

Fénycsillagom homályozott; 

Juttasd már partjához, 

Égő fáklájához! 



Dicsérem azt, minden szélre 

Mint nád nem hajlottál, 

Égéretre s complementre 

Mindjárt nem hódóltál: 

De már látván hivségemet, 

Válaszd ki az én szivemet, 

Ki kemény s állandó, 

Mint viasz hajlandó. 



Eztet végre; már én többre 

Nem is kinszeritlek, 

Ebbül érthedd, szívre vehedd, 

Mért késérgetlek; 

Nem kivánok szabad lenni, 

Sőt mind rabod még kinlódni, 

De élni és nem remélni, 

Jobb inkább nem élni! 

