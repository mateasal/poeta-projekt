


Nincs mód benne, 

Tied lenne 

Azon sziv, kit gyűlölsz, 

S titkossan sírban ölsz; 

Nincs mód benne, 

Tied lenne! 



Mind próbáltál, 

Még megcsaltál, 

Mint madárt az lépre, 

S hamis bálvánképre; 

Mind próbáltál, 

Még megcsaltál. 



Példa lettem, 

Hogy szerettem 

Olly igaz olly ravaszt, 

Egyedűl bánom azt; 

Példa lettem, 

Hogy szerettem. 



Teljék kedved 

S csalárd szived, 

De bizony megbánod, 

Valaha megszánod; 

Teljék kedved 

S csalárd szived. 



Szép hired lesz, 

Ha (vagy: Ki) példát vesz 

Én rólam más sziv is, 

Állandó és hiv is; 

Szép hired lesz, 

Ha példát vesz. 



Ha álnokúl ég, 

Nem mesterség 

Valakit megcsalni, 

Mézes horgot falni; 

Ha álnokúl ég, 

Nem mesterség. 



Átkozott légy, 

Áldást se végy 

Soha is éltedben, 

Te szines szivedben; 

Átkozott légy, 

Áldást se végy. 



Találok még, 

Ki sebet ség, 

Olly hivet, szivemen, 

Lesz nála érdemem, 

Találok még, 

Ki sebet ség. 



Igy bucsuzok 

És pártulok 

Utolszor tetűled, 

A mint érdemletted, 

Igy búcsuzok 

És pártúlok! 

