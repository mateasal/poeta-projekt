


Nem hiszek már, nem, nem! 

Nem hiszek, nem! 

Mi haszna ollyanért 

Igy szenvednem; 

Akár mikép integetsz, 

Bár ezerszer késérgetsz, 

Nem hiszek, nem! 



Gaz hireddel már már 

Világ tele, 

Pirúlhatsz, s elmehetsz, 

Mehetsz vele; 

Csak távozzál én tőlem, 

Takarodjál mellűlem, 

Semmi kedvem! 



De én tégedet 

Én szeretlek, 

Mindenhová is 

Én követlek: 

Csócsi, jőj hozzám, szivem, 

Áj, áj, csócsi, én lelkem, 

És mindenem! 



Te - teéretted 

Élek, halok, 

Bár jó, jó lakom, 

Bár koplalok, 

Epedek és szomjazok, 

Ázok, fázok, izzadok, 

( Igy v.) Hiv maradok! 

