


Ah! hogy beszéljek újolag 

Őróla néked, árva szűz! 

Holott szemedből, hív alak, 

Egy könyv most is más könyvet űz? 



Ím, a nagy bánat hő szava 

Elhervasztó szelet hozott, 

S arcád tündöklő gyöngy hava 

Halványka színre változott! 



Eltünt! elhagyta képedet 

Szépséged régi hajnala, 

Mert ah! nem látja hívedet, 

Kinek kedvéért nyílt vala. 



Szánd, ó kegyes! szánd éltedet; 

Ne légy magadhoz mostoha. 

Bármint epedsz bús lelkedet, 

Nem kél fel ő többé soha! 



Ha felvoná lehelletét 

Magához életünk ura: 

Imádjuk bölcs intézetét; 

Ne szálljunk véle alkura! 

