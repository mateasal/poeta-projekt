


Ha ki mindenét elvesztvén, 

Reménységet sem talál, 

Már annak az élet szégyen, 

S kötelesség a halál! 



Így sohajt, panaszra kelvén, 

A világ kevély fia, 

Hogyha földi fő javától 

Végre meg kell válnia; 



Ő, kit a szerencse mindég 

Kézen vitt, ápolgatott, 

S rossz kedvére, haragjára 

Sohasem méltóztatott. 



Így ingerli, bátorítja, 

S csalja sok szív önmagát, 

Elborulni s tünni látván 

Ál reménye csillagát. 



Mi, kik ennyi baj s veszély közt 

Forgunk és erőlködünk, 

S a szerencse vak dühével 

Évek óta küszködünk; 



Mi, kik a mérges haboktól 

Szüntelen hányattatunk, 

S annyi sok szélvész után is 

Partra nem találhatunk; 



Mit tegyünk, s mit várhatunk mi, 

Hogyha ránk dördül az ég? 

Kell -e nékünk még remélnünk? 

Bízakodnunk kell -e még? 



Szégyen lesz -e, s oktalanság, 

Ha folyvást serénykedünk, 

S új hajótörést kerülvén, 

Még tovább emberkedünk? 



Mit tegyünk hát, s kit kövessünk? 

Mit lehet remélnünk még? 

Mit mutat hitünk világa? 

S mit javall a bölcseség? 

