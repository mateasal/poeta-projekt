


Maradjatok, világi jók! 

Nem kell jutalmatok. 

Szolgáljon más! E bujdosók 

Feladnak rajtatok. 



Mutasd, gonosz Szerencse, már 

Hatalmad ostorát; 

Öntsd ártatlan fejekre bár 

Csapásid záporát. 



Ne szánjad érző szíveket, 

Légy bármi mostoha: 

Ez eggyetértő lelkeket 

Le nem nyomod soha! 



Törd öszve, jer! sajkájokat 

Öntsd újra mérgedet; 

Indítsd fel a mély poklokat, 

Töltsd bé vad kedvedet; 



Jer, minden földi szörnyeteg, 

Jer, álld el útjokat; 

Okádj te, égi fergeteg, 

Ordítva lángokat; 



Halomra régi székiből 

Omoljon a világ: - 

Erkölcse szent ösvényiből 

Míg él, egyik se hág! 

