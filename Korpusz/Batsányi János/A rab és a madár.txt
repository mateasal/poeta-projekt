


Te cifra kis madár! 

Miért hagyád el már 

Elmét kecsegtető, 

S a búban elmerült 

Gyötrelmes árva szívet 

Veszélyes aggódásiból 

Édesdeden serkentgető 

Érzékeny éneked? 

Vagyis - mivel köszönjem én neked, 

Hogy bús magánosságomban meglátogatsz? 

S hogy (a mit embertől szívem hiába vár !) 

Vígasztalást és kedvet adsz? 

Ékes szavú, szép tollú, drága kis madár! 

Mivel köszönjem én meg ezt neked? 



Fel-felrepülsz rostélyos ablakomra: 

Bízvást előmbe állsz, 

S úgy kandikálsz 

Majd bévasalt szűk rejtekembe, 

Majd elfogyó sovány 

Ábrázatomra, 

S vígasztalásidért 

Hálát mosolygó bánatos szemembe. 



De nemsokára 

Tőlem megint elválsz! 

S a búnak e felhőkig-ért 

Boldogtalan lakóhelyéről 

Szárnyadra kelvén, újolag leszállsz 

A vár fokára, 

Vagy még tovább ama 

Sebes folyónak zúgó partjain 

Büszkén emelkedő bokros halomra; 

S onnan, szokott örvendezésed 

Kellős, verőfényes hegyéről, 

Onnan tekintgetsz fel homályos ablakomra. 

Ott hangzik újra kedves éneked 

A fenyvesek tollas polgárinak 

Bút gondot elfelejtető, 

S a várasokban fonnyadó kevély halandók 

Szemet-csaló tündér hivságinál 

Százszorta méltóbb, boldogabb, s szebb életéről! 

Ott hangzik édes éneked 

A halmok, erdők, völgyek, s tér mezők 

Szárnyas lakossinak 

Önként jövő, szünetlen változó, 

Mindenkor új, mindenha víg, 

S mindég örömmel teljes ünnepéről! 

Ott hangzik, ott zeng éneked 

Az e kerek föld birtokánál, 

A széles e világ 

Minden javánál 

Kívánatosb, áldott szabadság 

Meg nem becsülhető nagy érdeméről! 



Boldog kis állat! ártatlan, szabad lakossa 

Ezen magas hegyek homályinak! 

Víg hirdetője, 

Szíves magasztalója 

Nagy alkotód jóságinak! 

Te szép, te kedves kis madár! 

Édes enyhítője, 

Egyetlen egy vígasztalója 

Elbágyadott lelkem fájdalminak! 

Mivel, mivel köszönjem én neked 

Elmémet-ébresztő gyöngy éneked? 



De íme! már meg itt hagyott... 

Meg visszatére 

Az esti szellők gyenge szárnyain 

Előbbi múlatóhelyére, 

Túl a folyónak partjain 

Ama bokros halomra; - s ott, 

A nyári dísziből kivetkező 

Kis fának özvegy ágain, 

Ott áldja, ott 

Köszönti 

A nyúgalomra költöző 

Arany-hajú szelíd napot; 

Ott önti 

Gyönyörködésre kísztő mennyei 

Kis torka fodros énekit, 

S hangokra-olvadott szebb érzeményei 

Messzére hajtanak minden bút, bánatot, 

Tornyunkra felható édes lehelletit 

Enyhűlve szíjják bé sokat-tűrt szíveink, 

S dobogva hajlanak le víg dombjának a völgy 

Árnyékos öbliből 

Felénk koválygó lágy szellőihez; 

És, felfohászkodván 

Megilletődött lelkeink 

A szenvedők el nem feledkező 

Irgalmas atya székihez, 

Keblünkbe hullanak le könyveink!... 



Elhallgatott: s majd ágról ágra száll, 

Majd újra nagy-büszkén megáll; 

És, mintha tudná, 

Hogy szíveink érzésivel 

Kényére játszik, 

S hogy édesen múlattató 

Szép énekéért 

Méltán magasztaltathatik, 

Fülelve néz mindenfelé, s kérdezni látszik: 

Ha tetszik -e? 

S kitől miként hallgattatik? 



De néma csendesség uralkodik 

Már mindenütt; s hallgat, figyelmez a vidék 

Körül-belől. 

Csak a feleslő visszahang fondorkodik, 

Csak ő cseveg, s ingerli még 

A messze kősziklák felől. 

Bámulva bámul és álmélkodik 

E táj kis Orfeussa szép szaván 

Még a folyó is, - csendesebben 

Hajtván bolyongó habjait 

A vár alatt, 

S nem oly igen sietve, 

Nem oly zajogva dúlván partjait, 

S a kőfalat. 

Zengj még tovább! zengj, ó kegyes 

Kis énekes! 

Enyhítsed árva szívemet, 

Enyhítsed ah! s felejtesd el velem 

Határt nem érhető keservemet. 



És íme zeng!... De mely szokatlan, 

Mely új erővel hangzik ezüst-szava? 

Mint éled ah! s mely ellenállhatatlan 

Vígságnak indul minden a partok körül! 

Miként örül, 

Miként süvít az ő 

Hatalmas énekének 

Hegy, völgy, mező! 

Mely víg örömre gerjedének, 

S miként felelgetnek mindenfelől neki 

A szirtos oldalú hegyek 

Láttatlanul enyelgő gyermeki! 



Téged, szabadság! tégedet énekel. 

Nincs szíved, ember! hogyha nem érdekel; 

Ha fel nem indíthatnak édes 

Hangjai zengedező szavának - 

Megbájoló kedves szavának, 

Mely által új 

Életet ád az egész tanyának! 

Áldás reád, 

Ó édes 

Kis énekes! 

Áldás reád! 

Ne ártsanak néked soha 

E vad vidéknek éhes ölyvei! 

Ah! el ne érjenek téged soha 

Kegyetlen üldöződ vérengző körmei! 

