


A vígadó hir, oszlani nem tudó 

Szárnyára kelvén, útnak ered, repül, 

S harsogva bétöltvén neveddel 

Hunnia messze terült határit, 



Örömre gerjeszt minden igaz magyart, 

Minden keresztényt - - - - - - - - - - - - 

A szíveket felháborító 

Új szakadást iszonyodva hallák. 



Nem láttalak még, drága hazámfia! 

Nem láttalak még tégedet én soha. 

Mért nem hozott ó! engem öszve 

Eddigelé veled a szerencse? 



Hidd el, nem ismért mégis az, a ki szült 

Téged talán úgy; s úgy alig ismeri 

Élted szerelmes párja barnult 

Arcalatod magyaros vonásit 



Mint tiszta hív és emberi szívedet, 

S felséges elméd ritka tulajdonit 

( Értékeket, melyekkel a nagy 

Osztogató keze felruházott) 



E múzsa, mely most tiszteletedre jő. 

Battyáni! halljad bátran az ő szavát. 

Utáljuk a porban fanyalgó 

Kedvkeresők alacsonykodásit; 



S a szent igazság, emberiség, haza, 

Törvény s szabadság hív követőiről 

Zengvén, az országlók aranyból 

Vert koronájokat olyba vesszük, 



Mint a mezők nimfáit ijesztgető 

Otromba faunok sáskoszorújokat; 

S határt nem ismérő hatalmok 

Főbb erejét mutató, s egekből 



Vett származások címerező jelét 

Ugy nézi, mint a társai közt merőn 

Büszkélkedő gyermek kezében 

Hajladozó fejedelmi pálcát: 



Nincs Phídiásunk; nincs, ki ma párosi 

Márványba metszett képedet a jövő 

Évekre szíves tisztelőid 

Hív maradékinak általadja. 



Ne véld azonban, hogy - - - - - - - - 

- - - - - - - - - - - - - - - - - - - - - - - - 

- - - - - - - - - - - - - - 

- - - - - - - - - - - - - - - - - 



Élj, ó dicsőült őseleid jeles 

Magzatja!... Míg a nagy Duna partjait, 

Mig a Tiszának tér vidékit 

Bajnokaink unokái lakják; 



El nem felejtenek tégedet ők soha; 

Sőt áldva fogják áldani nagy neved 

Mindenkor, és mély tiszteletben 

Tartani még tetemid porát is. 

