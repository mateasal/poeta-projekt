


Ím, a tavasz vége még el sem érkezett, 

Máris a forró nyár heve következett. 

Elmúltak víg kedvem kevés szebb órái, 

Lehulltak reményem alig-nyílt rózsái. 

Itt az ősz, félig-ért ritka gyümölcsével; 

Közelget a tél is havával, jegével; - 

S míg fiatal korom napjait számlálom, 

Eltünik életem, mint egy rövid álom! 



De ki állhat ellent halál hatalmának? 

Ki mond ellent az ég szent akaratjának? 

Ah! valakik egyszer, az élet urának 

Örök tetszéséből, lételre jutának. 



S valakik e tündér világnak színére 

Jövendők, víg vagy bús létek érzésére - 

Mind el kell menniek Stiksz komor szélére, 

Ahonnan még soha senki meg nem tére; 



Mindnyájokat éri a halál kaszája: - 

De nem tudja senki, mikor üt órája, 

Mely erő, mely eset hoz veszélyt reája, 

S hol lesz vég-nyúgalma, csendes nyoszolyája! 



Egyedül azt látja a szegény halandó, 

Hogy az egész földön minden változandó, 

S hogy, ha van még, ami nem éppen múlandó, 

Csak az ész munkája lehet maradandó. 



Nem használ itt senki bajnoki ereje, 

Sem a gyenge szűznek nyíló esztendeje, 

Sem a tüzes ifjú virágzó ideje, 

Sem a nemes lelkű ősznek tisztes feje. 



Ki ma száz népet lát hódolni lábánál, 

Holnap porban fekszik jobbágya poránál. 

Nincs, nincs könyörület nála: egyre kaszál 

Mindent, valamikor valakit hol talál! 



Boldog, ki éltében annyi jót tehete, 

Hogy vele ki nem hal szép emlékezete; 

Boldog, ki pályáját úgy elvégezheti, 

Hogy koszorút nyernek hív igyekezeti. 

De bánatra méltó, ki alig kezdette, 

Útját, már elesik annak közepette - 

Kinek még alig nyílt élte szebb virágja, 

Már a titkos féreg gyökerét elrágja!... 

Nézd ama nevendék almafát: ledőle, 

Most, mikor gyümölcsöt várhatsz vala tőle! 

Eddig csak virágzott; s csak alig mutatta, 

Miként múlathatnánk majd egykor alatta. 

Hányszor nem képzeltük, mi lesz majd belőle? 

Mit nem ígért Klóris magának felőle? 

Szerencsétlen kis fa! időnek előtte 

Íme! gyökeréből a szél kidöntötte. 

Hiába biztatott nyíló szépségével, 

Oda van reményünk minden kellemével!... 

De őt mégis, aki előbb ápolgatta, 

Kedves nevelője mostan megsiratta; 

Esetét a kegyes most szívére vette, 

S szép szeme több ízben nedvesült érette. 

Ah! lesz -e, (kimúlván ), lesz -e, ki szívében 

Fenntartson engemet emlékezetében? 

Lesz -e, ki egy könyűt ejtsen hűlt poromra, 

S egy szent áldást mondjon eltünt árnyékomra? 



Nehéz ösvényemnek csak kezdetén vagyok, 

S csak szándékim voltak, lehettek még nagyok: 

Máris az irígység, (pokloknak leánya !) 

S az álnok rablelkek ama rút bálványa, 

Amelynek lappangó gonosz tudománya 

Tőrit szünetlenül hinti, veti, hányja, - 

S mely mindég orozva kezdi üldözését, 

Míg bátran űzheti fene vérengzését; 

Irtózatos fejét már feljebb emeli, 

S mint rontson, veszthessen, nyilvábban kémleli. 

Ah! ez -e hűségem érdemlett jutalma? 

Ez -e hát Apolló megígért oltalma? 

S vétek -e, ó hazám! tenéked szolgálni? 

S hasznoddal kedvedet keresni, találni? 



Mit, kedves barátom! mit gondolsz felőlem? 

Tudhatod -e vajjon, mit kívánsz ma tőlem? 

Én erősítselek s biztassalak téged, 

Hogy el ne csüggesszen csoportos inséged? 

Én! ki gyengült testtel s bágyadott elmével 

Már alig küszködöm az élet terhével, 

Én nyújtsak tenéked segélytő kezeket, 

Hogy birhasd bajaid lenyomó terheket? 

Tehát világtalan vezessen -e vakot ?... 

Ah! nem látok én már soha több víg napot! 

Régen eltávozott örömem egéről, 

Alig emlékezem néhai fényéről! 

Kérdezkedvén majdan társad mintlétéről, 

Egykor csak azt hallod Hernád vidékéről, 

Hogy kinek múzsáját oly örömest látod, 

Nincs élők számában szíves jó barátod - 

Ama társad, kinek lantja zengésére 

Oly vígan siettél Helikon hegyére, 

De ki már, elesvén útja közepében, 

Elfelejtve nyugszik ciprusa tövében! 

Megcsalván, s eltünvén régi reménysége, - 

Érzi, hogy nincs messze bujdosása vége. 

Visszatér nemsoká hajdani honjába, 

Ama jobb s szebb világ boldog országába, 

Hol több igaz magyar, (halhatatlan holtak, 

Kik tiszteletének fő tárgyai voltak ), 

Hol Zrínyi s Gyöngyösi dicsőült árnyéki, 

Orczi nagy lelkével intenek már néki; 

Hol Faludi s Ányos bánkodó múzsája 

( Látván, hogy ennek is végződik pályája, 

S másra hagyattatik még egyszer árvája) 

Keseredett szívvel várakozik rája! - 

A bús végezések így gátolván benne, 

Alig mutathatná, majdan mire menne, 

S jövő esztendei érettebb korának 

Hazája hasznára mi jót hozhatának - 



De bármit rendeltek élete sorsáról, 

Légy bizonyos mindég barátod szaváról: 

Hogy (ha mit ígérhet ember önmagáról) 

El nem tér ő soha választott útjáról;... 

S hogy, míg e világtól végbúcsút nem vészen, 

Te szívedhez szíve mindenkor hív lészen! 

