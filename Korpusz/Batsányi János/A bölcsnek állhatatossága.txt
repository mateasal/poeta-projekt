


" Ha ki, mindenét elvesztvén, 

Reménységet sem talál, 

Már annak az élet szégyen, 

S kötelesség a halál !" 



Az ily bús eltökélésnek, 

Ha van - ritkán van helye. 

" Soha kétségbe nem esni ," 

Nagyobb bátorság jele! 



Az erkölcs hű bajnokának 

Váltig kell küszködnie, 

S a vak sors kemény csapásit 

Békességgel tűrnie. 



Cézár két nagy ellenségét 

A világ csudálja bár: 

Szokratest nagyobbá tészi 

A halált-hozó pohár. 



Őt sem gyáva rossz bírái, 

Akik azzal büntetik, 

Sem gonosz rágalmazói 

Bűnbe nem keverhetik. 



Ha megcsalta bal szerencséd 

Minden szebb reményedet, 

S visszarántván adományit, 

Sérti, gyötri kebledet: 



Vigyázz! hogy fel ne forgassa 

Jóra-szánt szándékodat, 

S le ne győzze, vagy alázza 

Lelki méltóságodat! 



Nem, fonalát életednek 

Nem szabad elmetszened, - 

Tudván, hogy sírodon túl is 

Van bírád, van istened; 



Akit, elméd s szíved ellen, 

Itt talán ma még tagadsz, 

De kinek majd napjaidról 

S tetteidről számot adsz! 



Hogy a végső áldozatra 

Ki-ki mindég kész legyen, 

És honjáért mindenétől, 

Mihelyt kell, búcsút vegyen: 



Méltó! s társaságban élő 

Emberhez illő dolog! 

De azért, hogy a szerencse 

Nékünk már nem mosolyog, 



Hogy vakot vet, hogy elfordul, 

Agyarkodik, háborog, 

S kerekével, mint egyébkor, 

Kedvünk szerént nem forog, 



Azt itélnünk, hogy lerázván 

Pályánk nehéz terheit, 

És megszegvén bölcs teremtőnk 

S vallásunk törvényeit, 



Szabad, s illik, sírba dőlnünk... 

Gyávaság, s bal itélet! 

Hazafinak s kereszténynek 

Kötelesség az élet. 

