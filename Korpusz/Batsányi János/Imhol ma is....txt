


Imhol ma is (hajh, még ma is !) egy rabi, 

S a régen elmúlt ostoba századok 

Szívfagylaló bús éjjelén költ 

Vak babonának igája nyomja; 



Mely képtelen rút szörnyeteg, isszonyú 

Fejét egekben, lábait a pokol 

Mélységiben rejtvén, kegyetlen 

Isteninek buta mennykövével 



Rettenti. Reszketsz, megcsalatott szegény! 

Terhedre szolgál életed ösztöne; 

S mely a baromtól Alkotódhoz 

Felvisz, az ész, fene kín gyanánt van. 



Nincs már hazád; nincs, nincs menedékhelyed 

Már néked: ég, föld ellened esküdött. 

Láttadra eggyütt cimborálnak 

Nagyjaid ál fejedelmeidnek 



Rabságra termett szolga tanácsival, 

Hogy, pártfogóid tűzzel emésztve, ne 

Légyen, ki fertelmes nadályid 

Véred-erét kiszopó fogától 



Megmentsen. Ó! kit lenni hisz és imád 

E szenvedő szív, Mindenek Atyja te! 

Elnézed ezt? vagy költemény csak 

Lételed? agyszülemény? hiú váz? 



S mi vagy te, Erkölcs? nem csupa név, üres 

Szó, hang ?... Igazság! balgatagok süket 

Bálványa ?... Természet! hol a te 

Isteni rended, örök hatalmad ?... 



Harcolva szerzett birtokiból gonosz 

Mesterkedéssel végre kiforgaták, 

Szentségtörő kézzel kiirtván 

Mindazokat, kiket a szabadság 



S édes hazájok szívreható szava 

Zászlója mellől el nem ereszt vala. 

Elhagytad őket, vak s bolondul 

Játszadozó csapodár szerencse! 



Elhagytad őket. Pártos az ő nevek 

Vesztekre térült korcs maradék előtt; 

Mert úgy nevelték, úgy taníták 

E csapodár idegen bitanglók, 



Kik hív vitézink csontjaiból emelt, 

Ezer halállal támogatott, kevély 

Székjekben ülvén, onnan osztják 

Szégyenes érdeme csúf jutalmát. 

