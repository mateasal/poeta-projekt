


Tekints, ó Nemzetem! neved új díszére, 

Tekints hív munkásid serény erkölcsére; 

Figyelmezz költőid szíves énekére, - 

S nézz derülő napod hajnali fényére. 



Bízván nagy istened régi jóságában, 

S nem csüggedvén a sors kemény ostromában, 

Lásd, mely helyet foglalsz a népek sorában, 

S mit várhatsz az idők további folytában! 



Kijövén elődink hét fejedelmével, 

Megráztad Európát karod erejével; 

S harcolván, küszködvén Ozmán vad népével, 

Megváltottad újra bajnokid vérével. 



De lehet máskép is tetszenünk az égnek; 

S ha pályája szép hírt hoz a vitézségnek, 

Van még több útja is az emberiségnek, 

Melyen templomához jut a dicsőségnek. 



Bételt rég a világ tetteid hírével; 

Tudja, mit végezhetsz fegyvered élével. 

Mutasd ma, hadd lássa, mit tehetsz elmével - 

Győzz meg minden népet nyelved szépségével! 



Róma - végét látta nagy birodalmának; 

Árnyéka sincs többé szörnyű hatalmának: 

Hódol a föld ma is Tullius szavának, 

S Máró, Flakkus, Názó mennyei lantjának! 

