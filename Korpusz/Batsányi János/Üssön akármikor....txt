


Üssön akármikor, üssön ama végóra, halandók 

Lévén amellyet kikerülnünk nem lehet, ámbár 

Nemzetek, országok fejedelmei, régi királyi 

Székek s fényes arany koronák örökössei légyünk, 

Vagy szalmás alházra s szegény kalibára születtünk: 

Szűk élelmünket rabigában nyögve keressük. 

- - - - - - - - - - - - - - - - - - - - - - S legyen bár- 

Mely rövid és mi nehéz elkezdett pályafutásom: 

Hogyha neked használhattam vele, váltig elég volt. 



Emberiség szent oltárán áldozni tenéked 

Ó te, nemes lélek legszebb bálványa, s világunk 

Minden aranyjánál becsesebb fő kincse, szabadság! 



Hogy nép a népet kedvelje, hogy ember az embert 

Érdeme s méltósága szerént tisztelve becsülje. 



Oszlani kezd már lassanként a régi setétség 

Éjjele; terjednek lassanként már az igazság 

Életadó fényesb súgári; terjed az észnek 

Végre kifejtődő természeti tiszta világa. 

- - - - - - - dőlnek az elmét 

Mennyei díszeitől megfosztó rút babonának 

Emberi vérbe merült iszonyú bálványai. Hosszas 

Álmokból felserkenvén, az ezernyi tulajdon 

Káraikonn okosult népek vetekedve lehányják 

Láncaikat, s jobb és igazabb új alkura kelnek. 



Boldog idő lehetett, mikoron sem szolga, sem úr még 

Nem vala; eggyenlők lévén az egész haza minden 

Gyermeki, mint testvér s azoneggy anya szülte rokonság. 

