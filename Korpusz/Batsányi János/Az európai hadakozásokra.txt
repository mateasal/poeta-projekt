


Új szélvészek jőnek észak tengelyéről, 

Hogy napunk elűzzék borongó egéről. 

Felkelnek a népek békesség öléről, 

Hogy egymást elverjék hazájok földéről. 



Mint az éhes medvék hideg barlangjokból, 

Oly dühös haraggal törnek ki honjokból, 

S ezer halált szórván kegyetlen markokból, 

Koporsót csinálnak egész országokból! 



Természetnek Atyja! ki e föld színére 

Helyezéd az embert élet ösvényére, 

S csak az egy szeretet édes érzésére 

Gyúlasztván, bocsátád szabad tetszésére: 



Mely komor végzések zavarták ügyünket, 

Városokba gyűjtven nyomorult nemünket? 

Azért hoztak -e hát így öszve bennünket, 

Hogy itten bővebben onthassuk vérünket? 



Míg ki nem költözött erdők homályából, 

Vétkezett az ember szokott vadságából; 

De, ha mi gonoszt tett tudatlanságából, 

Legalább nem tette rosszra-vágyásából. 



Most - fő dicsőséget abban helyhezteti, 

Ha ölhet! s fegyverét vérben feresztheti; 

Mert, embertársait ha bőven vesztheti, 

A megbódult világ vitéznek hirdeti! 



Büszke, gyarló ember! hová visz vakságod? 

Miként bitangolod lelki méltóságod! 

Abban lehet -e hát legfőbb boldogságod, 

Hogyha vérségidet holt-halomba vágod? 



Tudjad, ó balgatag! hogy az ész mivében 

Van érdem, s a szívnek munkás erkölcsében; 

Vitézség, a haza serény védelmében - 

Nem a győző karban, nem a vad elmében! 



Csalatkozott népek fellázadt vezéri! 

Timiattatok foly ennyi ember véri! 

De ó! lesz oly idő, mely azt visszakéri, 

Ha az élet ura munkátokat méri! 



Nincs isten? - Nincs, aki vigyázna reátok, 

Dühös vakságtokban tán azt gondoljátok? 

Nem dőlhet le porba, minthogy nincs bírátok, 

Nemzetek átkával terhelt koronátok? - 



Hah! hogyha érccé vált kegyetlen szívetek, 

S nincs emberi érzés már többé bennetek: 

Tekintsetek körül, vakok! s reszkessetek; 

Nem állhat már soká megrendült széketek! 

