


Vettem leveledet Duna mellyékéről, 

Dicsőült királyink temetőhelyéről, 

Hol nemzetünk újra felkelő fényéről 

S Nemesnek énekelsz szép győzedelméről. 



Látom: a természet két legszebb kincsével 

Birván, érzékeny szív s mennyei elmével - 

Gyakran barátkozol múzsák seregével, 

S borostyánt érdemelsz lantod verésével. 



Megjártam múzsáddal Szelim bús országát: 

Dőlőfélben láttam tündéres nagyságát; 

Letette hajdani dagályos vadságát: 

Gyász-szín váltotta fel a félhold világát. 



Iszonyodva nézi kipusztult vidékit, 

Félelem s jaj tölti elrémült hajlékit; 

Hasztalan mutatja hatalma árnyékit, 

Végső romlás várja Ozmán maradékit. 



Néha-nap Szulejmán ha kardját kötötte, 

Egész kereszténység reszketett előtte; 

S ha vitéz nemzetünk útját nem vehette, 

Vérengző táborát Bécs alá verette. - 



Szerencse kockái ekképpen változnak; 

Egynek dicsőséget, másnak gyászt okoznak. 

Ha két hatalmasok öszvebarátkoznak, 

Harmadik fejére végső veszélyt hoznak. 



Innét emelkedvén elmémnek szárnyára, 

Klióval szállottam Apolló halmára, 

S felvevén a földet szemem cirkalmára, 

Úgy néztem a népek változó sorsára. 



Egek! mely képeket láttanak szemeim! 

Mely szörnyűségeken jártak képzéseim! 

Irtózás fogta el érzékenységeim, 

Míg végre keblembe hullhattak könyveim. 



Mint a bús tengernek felzúdult habjai 

Ordítnak, s halmokra dőlöngnek halmai: 

Úgy törnek egymásra a földnek fiai, 

Harag s bosszúságnak gerjesztvén lángjai. 



Sokalják társoknak kiszabott pályáját, 

Nem várhatják sírba-döntő nyavalyáját; 

Magok élesítik a halál kaszáját, 

S dicsekedve rontják istenök munkáját! 



Nékünk is, kik hajdan Tanais partjait 

Elhagyván, lakhelyünk szoros határait, 

S nem tudván az egek titkos szándékait, 

Harcolva kerestük ősink birtokait, - 



Mennyi vér festette súlyos fegyverinket, 

Míg elfoglalhattuk új örökséginket? 

S Róma törvényihez szabván erkölcsinket, 

Bátran mivelhettük gazdag mezeinket? 



Mennyi magyar vértől pirult Márs oltára, 

Hogy hazánk ne jutna mások birtokára? 

Elődink, felkelvén gyakran oltalmára, 

Százezrenként dőltek ellenség kardjára. 



Vérbe merült idők! Egek keménysége! 

Ó Várna, ó Mohács szomorú térsége! 

Tirólatok áradt hazánk sok ínsége, 

Tirajtatok húnyt el régi dicsősége! 



László! vitéz ifjú! kinek drága vére 

Oly gyászos éjt hozott magyarok egére, 

Ó! miért ügyeltél mások intésére, 

Frigytörést javallók csalfa beszédére! 



Lajos! boldogtalan atyának magzatja, 

Gonosz tanácsosok példás áldozatja! 

Te, kinek csak neved szomorú hangzatja 

Népedet még ma is könyre fakaszthatja! 



Voltam táborodnak puszta állásain, 

A siető Duna suhogó partjain: 

Bús csendesség fekszik atyáink hamvain, 

S bágyadt szél lengedez sírjaik hantjain. 



Harmatozó homály borul a szemére, 

Ha tekint az utas ez iszonyú térre; 

Epedő szívvel dől oszlopod kövére, 

Népünk s dicsőségünk temetőhelyére! 



Hazánk, vitézségnek hajdan oskolája, 

Ott lett dühös égnek vérengző pályája; 

S Árpád szabad népe, híres unokája, 

Ott lett egy szultánnak adózó szolgája! 



Nyögött a bús nemzet jármának alatta, 

De láncából magát nem szabadíthatta, 

Mert hogyha bosszuló fegyverét ragadta, 

Akkor is csak önnön kebelét szaggatta. 



Az egyenetlenség, (pokol rút fajzása !) 

Irígység, kevélység titkos súgallása, 

Sok maszlagos polgár garázdálkodása, 

S rossz, kaján szomszédink vad agyarkodása - 



Úgy hányták hazánknak szédült gyermekeit, 

Mint a balszerencse játékeszközeit. 

Örökös homályok fedezték egeit; 

Jaj s panasz töltötte bánatos völgyeit! 



Hát a vallás ügye mennyi vért ontatott, 

Míg az ész fáklyája világot adhatott? 

Ha ki ajándékot égből nem kaphatott, 

Mint eretnek - tűzre s kardra hányattatott!! 



De hová, ó múzsám! gyászos énekeddel, 

S szíveket terhelő emlékezeteddel? 

Ne újítsd sebeink érzékenységeddel; 

Hagyj fel véres könyre kísztő keserveddel. 



Ím, nyög a hazafi most is fájdalmában, 

Nem vehetvén reményt árva mivoltában; 

S nem találván hazát önnön hazájában, 

Csak panasz, csak jajszó zeng bús ajakában. 



Hasztalan említi törvénye szentségét, 

Annyi drága vérrel szerzett örökségét; 

Sőt, gyanúba hozván egyenes hívségét, 

Ezáltal halmozza nagyobbra inségét. 



Igy, ha a múltakat eszébe juttatja, 

Arcáit öntözi szemének harmatja; 

S ha viszont jövendő napjait forgatja, 

Szívét bú, gond, bánat s kétség fojtogatja. 



Mint a sérült atya, ki háza népére 

Éh-halált lát jőni kisded gyermekére, 

Hogy kedveseinek lenne segédére, 

Elszánja életét tenger veszélyére. 



De hajóját szélnek alig eresztette, 

Hogy rengő zaj támad alatta s felette; 

Csattogó mennykövek repülnek mellette; 

Ég, föld, tenger egybeszakad körülötte. 



Partra vervén a szél megrepedt sajkáját, 

Szívdobogva éri elhagyott tanyáját, 

S ölelni akarván párját s fiacskáját, 

Híve koporsóján találja árváját. - 



De sokat-tűrt hazánk kétes homályában 

Bízzunk a nemzetek kegyelmes atyjában! 

Ha sorsa őnéki vagyon oltalmában, 

Nem fog elhagyatni bús árvaságában. 



Véget ér szenvedett erőszak-igája, 

Kedvet nyér hallatlan hűsége példája; 

S talán megindulván József is reája, 

Biztos partra jutand hánykódó bárkája. - 



Ilyen jobb szerencse édes reményére, 

Igyekszünk mi nyelvünk felemelésére, 

Hogy Phoebus, tekintvén dicső szépségére, 

Nyájasb szemmel nézzen nagy Árpád népére. 



Boldog az az ország, melynek kebelében 

Múlatnak a múzsák békesség ölében. 

Ott van az igazság teljes mértékében, 

S törvény és szabadság egész erejében. 



Míg ezek kedvelik csendes vidékinket, 

S híven megőrizvén magyar erkölcsinket, 

Egyességre intik hajlott szíveinket - 

Addig folyja bőség áldott mezeinket. 



Jövel hát, barátom! te is e pályára; 

Segítsd társaidat elfuthatására. 

Siessünk egyszersmind dicsőség halmára, 

Míg borostyán lehet fáradságunk ára. 



Lesznek majd olyanok a magyar hazában, 

Kik reánk ismérnek érdem templomában, 

S ha már enyészünk is ciprus árnyékában, 

Jó hazafiaknak neveznek számában! 

