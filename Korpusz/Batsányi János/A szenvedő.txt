


Elmém veszélyes andalgásiból 

Magamba térvén, s zárhelyem 

Ezernyi könyveimmel áztatott 

Porába hajtván térdemet, 



Némán imádva tisztelem 

Mennyei nagy felségedet! 

Leborulva csudálom 

Megfoghatatlan bölcs tetszésedet! 



Mert látom, érzem, hogy tilos felérni: 

" Honnan, s miért van ennyi rossz? 

Mért szenved így a jámbor erkölcs? 

S mért győzedelmes a gonosz ?" 



S hozzád emelvén újolag 

Lánctól törődött két kezem, 

S nedves homályban lábbogó, 

Halálra vált, bús képemet, 



Elődbe terjesztem - ne vesd meg, ó Uram! - 

Elődbe terjesztem szokott kérésemet, 

Halld meg keserve tengerének mélyiből 

Hozzád kiáltó lelkemet! 



Tekints le rám! Atyai kegyelmed fényiből 

Bocsásd fejemre csak egy súgárodat! 

Ne hagyd el, ó Irgalmazó! 

Ne hagyd el alkotmányodat. 



Ne hagyj el engem, 

Ó én Teremtőm! én Atyám! Oltalmazóm! 

Én egy Uram! 

Egy Istenem! 



Úgy van; megint köny nedvesíti képemet! 

Megint megáradott 

Szívemnek elszikkadt ere! 

Megszánta már, megszánta bágyadt lelkemet 

Az Úr kegyelme; s irgalom-pálcája íme 

A kősziklából bő vizet vere! 



Oszoljatok, 

Szívemnek öldöklő fájdalmai! 

Szakadjatok, 

Ti nem remélt örömömnek édes árjai! 

Szakadjatok; s a szenvedők kegyes 

Vígasztalójának hálákat adjatok! 



Zengd, halhatatlan lélek, 

Zengd Alkotód dicséretét! 

Serkenj, te bús, te gyászos elme, 

Serkenj fel, és vígadva hagyd el ezt 

A síralom helyének durva rejtekét! 

( Nem tiltja szárnyaid szabad repűletét, 

Nem tiltja senki meg neked.) 

Repülj fel régi hazád boldog határihoz, 

Túl a setétlő fellegek útjain 

A halhatatlanok dicső hajlékihoz! 

Úgy zengjed, úgy hirdesd 

Örvendező víg éneked 

Legszebb s legérezettebb hangjain: 

Mely jó az Úr! s mi nagy 

Az Ő kegyelme 

A földnek elhagyott lakossihoz! 



Serkenjetek fel tí is, 

S jertek ma mindnyájan, 

Ti lelkes és lelketlen állatok! 

Jertek, s örök vígasztalómnak 

Most énvelem forró hálákat adjatok! 



Derülj ki, nap!... Vídulva zúgj, 

Te gyászos ősz komor szele! 

Völgynek sebes folyója, zúgj! 

Partok, zuhogjatok vele! 



Ti halmok! erdők! égbe-nyúlt 

Szálas fenyők! harsogva döngjetek! 

Kőszikla-bércek! béborult 

Havas tetők! bömbölve rengjetek! 



Ti is, kiket szívem nyögésitől 

Hangozni megszoktattalak, 

Kínos keserveimnek gőzitől 

Elnedvesült bús kőfalak! 

Jertek, s magasztaló dicséretimre most 

Új hangokon felelve zengjetek! 



De mit cselekszem? 

Ah! mit cselekszem, így unszolván títeket? 

Mire kérem én 

A tí segedelmeteket? 



Mit, mit tehettek tí, 

Ó értelem nélkül szűkölködő, 

Érezni nem tudó, 

Lelketlen állatok? 



Mik vagytok tí, 

Hogy énvelem hálákat adjatok? 

Hogy az Úrnak énvelem 

Illő dicséretet mondhassatok? 



És ki vagyok én! hogy Tégedet 

Méltán dicsérjelek? 

Hogy Tégedet, Mindenható! 

Dicsérni merjelek? 



Én, por! veszendő féreg! és dicsérjem a Te 

Nevezhetetlen, 

Gondolhatatlan, 

Isteni-nagy felségedet? 



Én, Téged! ó Te, aki vagy! 

Téged, ki mindenkor valál! 

És lenni fogsz 

Szünetlenűl! 



Borulj homályaidba, gyarló, véges elme! 

Némulva áldjad, 

Némulva rettegd és imádjad 

Az Örökkévalót! 



Hogy el ne vessz merész repűletidben! 

Hogy el ne hagyjon illy örvényeidben! 

Bár véghetetlen! ámbár isteni 

Az ő kegyelme! 

