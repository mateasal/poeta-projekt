


Jer már, jer egyszer, csillagos ég dicső 

Fénnyel mosolygó asszonya! Jersze már, 

Fájdalmim érzékeny tanúja! 

Verd el az ég szomorú homályát. 



Távúl hazámtól; messze vidék sovány 

Határit őrző vad havasok között; 

S felhőkig-érő durva fogház 

Rejtekiből az egekre nézvén, 



Óhajtva várom megjelenésedet. - 

És íme! jőnek kellemetes szelíd 

Súgárid... Üdvöz légy, kegyes hold! 

Könyveim árja között elázva 



Áldlak, s köszöntlek. Csak te tudod nyögő 

Szívem keservét; ah! egyedül te vagy 

Még, a ki most is szánakodva 

Nézsz le reám, s panaszimra hallgatsz. 



Ím, elhaladván útja felét az éj, 

Némulva fekszik s szendereg a világ. 

Ím, nyugszik a természet is már, 

S nyúgoszik ővele minden állat. 



Szárnyára kelvén, széjjel uralkodik 

A csendes álom: fekve pihenteti 

Földünknek elfáradt lakossit, 

hogy kifogyott erejek megadja. 



Ah! elkerűl, és messze hagy engemet... 

Sajnálja tőlem balzsama cseppjeit. 

Csak boldogokhoz mégyen; és azt 

Nézi, hová siet a szerencse. 



Elcsendesedtek társaim is, setét 

Szurdékaikban: nem merik átkozott 

Órában épült zárhelyünknek 

Felfakadó panaszos nyögéssel 



Mély hallgatását félbeszakasztani. 

Elcsendesedtek, - mint amaz óriás 

Kőszikla-barlangjában a bölcs 

S bátor Ulissz követői hajdan. 



( Kik vagytok ah! s mely mostoha sors kemény 

Tetszése kéntet títeket itt velem 

Szenvedni? Melly isten haragja, 

Melly vak eset hoza minket öszve ?) 



Búsongva szállong ablakaink körül 

A bújdosó szél; s terjedező hajam 

Fürtét az arcámon lefüggő 

Könybe keverve, tovább kovályog. 



Így csak te vagy még, csak te vagy, a kinek 

Mondhassa vérző szíve gyötrelmeit 

E szenvedő, kit sorsa kínos 

Terhe alatt elepedve szemlélsz. 



Mit látok? Itt hagysz újra te is? Kegyes 

Vígasztalóm! itt hagysz -e te is megint ?... 

Kell menned ah! s nem tarthatod meg 

Gyors kerekét siető kocsidnak. 



Folytasd, szelíd hold, pályafutásodat; 

Enyhítsd nememnek bánatos éjjelét. 

Tűrj, halhatatlan lélek! Eljő 

Néked is a kiszabott idő; tűrj, 



Míg földi pályád végihez érkezel. 

Vesd félre már bús gondjaidat, s remélj. 

Ismér az ég!... Megszán, s kiszólít 

E hazug és csapodár világból. 

