


Négy fal közé zárt a télnek 

Szele, hava, hidege: 

Kedvelt, tisztelt barátom, Nagy! 

Im! halljad, egy agg rege: 

Tátika - - most csak omladék, 

S vércse-lakta váráról, 

S két fiatal magyar szívnek 

Szerencsétlen sorsáról. 



Héj barátom! akkor is volt, 

Valamint most, rossz ember, 

Embertársa lehelletét 

Irigylő és dúló szer; 

Ember, kinek szíve okol, 

Nyelve éles, tüzes kés, 

Vére méreg, lelke ördög, 

Mindenütt túr, ás és vés; 



Ki mérgével felzavarja 

A boldogság forrásit 

A vad átkokká változtatja 

A jó Isten áldásit: 

Maszlagokká a rózsákat 

Igy teszi a mérges pók; 

Halállá az édes álmat 

Igy teszik a skorpiók. 



Késő ősz volt, Márton napja, 

Egy szomorú őszi nap; 

Hamvas felhők között bujkált 

A melegét vesztett nap: 

Szomorú volt a természet, 

Barna a letarolt föld; 

Csak a mezőn volt remény-szín, 

Csak a vetés volt még zöld. 



A Bakonynak rengetege, - 

Tenger erdő s végtelen, 

Komor barna hullámokban 

Fekvék helyén dísztelen: 

Az ősz száraz lehellete 

Megfosztotta a fákat 

A levéltől, s eledeltől 

A ménest és gulyákat. 



Tátika, mint egy korona 

Feltéve a tetőre, 

Büszkén állott s nézett alá 

A földre és időre: 

Változott ez évek óta 

Körülötte, alatta; 

De a várnak nem árthatott, 

A tatár sem bánthatta. 



Szánthó Gáspárnak özvegye volt, 

Ki a várban parancsolt, 

S Hermán deák, a ki abban 

Ügyész, gazda - minden volt; 

Czudar Judith, a szép özvegy, 

Ezen nap nem volt otthon; 

Deákjával Hagymásynál 

Vígadozott Szent-Gróthon. 



Vendégség volt Hagymásynál, 

Kinek nagy volt értéke; 

Öszvegyűle ekkor nála 

Szala egész vidéke. 

Oda méne az özvegy is, 

Azt gondolván magába ', 

Hogy megkerít tán valakit 

Megúnt özvegy ágyába. 



Manczi volt csak maga otthon, 

Gáspár lelkes magzatja, 

Első kedves felesége 

Képe, szíve, rajzatja; 

Remekje a természetnek, 

Szíve-, lelke- s testében, 

S örököse jó atyjának 

Jószáginak felében. 



Mert vala még egy öcscse is, 

Fia mostohájának, 

Ki másik fél-örököse 

Vala Gáspár javának; 

Hajh! de egy mákszemmel sem bírt 

Magyar emberségéből, 

Korcs volt, szóval: az anyjának 

Hermánt öleléséből. 



A szép Manczi volt csak otthon, - 

S fekete gyász éltében 

Ablakára könyökölve, 

Feje a jobb kezében, 

Szem-meredve néz vala le 

A világba s időbe, 

A múltba és jövendőbe: 

És a jelenlevőbe: 



A sors dúló fergetege 

Legmérgesebb dühébe' 

Ment el virág-élte felett 

S mordúl csapott szívébe: 

Mint a féreg a bimbóban, 

Úgy ült s rágott keblében 

Két szomorú emlékezet - 

S hervadt virág-évében: 



Valóban bal történetek! 

Egyike is nyomhatta 

Annyira, hogy gyenge szíve 

Elszakúljon alatta; 

Együtt pedig ily esetek 

Oly terhek a szíveken, 

Hogy sem az ész, sem az idő 

Nem segíthet ezeken: 



Épen ma két esztendeje, 

Hogy a dicső öreget, 

Ki éltében gyakran vive 

A törökre sereget, 

Édes atyját, anyja mellé 

Letevék a kriptába; 

S ő itt maradt, - a halálnál 

Rosszabb sorsnak markába '. 



Borzadozva látta most is, 

- Hogy rángatta idegét - 

Szürke s fejér barátoknak 

És papoknak seregét; 

Borzadozva hallá zengni 

Búcsúztató énekét, 

És zokogni a sziveket, 

Ifjakét és vénekét. 



« Mért, óh mért, óh édes nemzőm !» 

( Igy sohajtott magába ') 

« Mért nem vittél el magaddal 

A nyúgalom karjába! - 

Mért nem vittél el magaddal 

E veszélyes szélvészből, 

Hol, ha rá kél, nem jön segéd, 

Sem szívből, hajh, sem észből! 



A nyomorúlt emberi szív, 

Ki mindenre megindúl, 

Csak, ha egyszer verni megszűnt - 

A mély setét síron túl, 

Ott nyugszik meg, - ott nem érez, 

Ott nem gyűlöl, nem szeret: - 

Jöjj, óh halál, jöjj kaszáddal, 

Mely mindennek véget vet !» 



S épen ma két esztendeje, 

Hogy a sírnak felette, 

Mely atyját és jó napjait 

Örök éjbe temette, 

Egy rózsa-szín remény-virág 

Látszott nyílni szívének, 

Mely egy egész édent igért 

Hátralévő éltének. 



Tudniillik: Rezy Sándort, - 

A ki gyermekkorában 

Játszó társa vala néki, 

Kedvelt szomszédságában, - 

Ott látta meg legelőször 

Már legénynyé váltában, 

A halotti vendégek közt, - 

Édes atyja torában. 



Rezy Bálint fia volt ez, 

Egyetlenegy magzatja, 

És e híres nemzetségnek 

Legutolsó fajzatja. 

Szánthó s Rezy jó szomszédok 

S jó barátok voltanak, 

Mind a kettő nagy hazafi, - 

Egymás után haltanak. 



Sándor úrfi akkor jött meg 

A töröknek nyakáról; 

Egész Buda róla szólott 

És nyert borostyánjáról: 

Galambosnál volt ő egyik, 

Ki a török markából 

Zsigmond királyt megmentette 

Szégyen-halál torkából. 



És azóta Zsigmond király 

Becsülte őt s szerette, 

S mint élete megmentőjét 

Kegyelmekkel illette. 

Látta őt a királyné is, 

Ama híres Borbála, 

S szeme benne egy Apollót 

S egy Herkulest talála. 



Szép asszony volt a királyné, 

De gonosz és fajtalan; 

Teste kényit töltögetni, - 

Ez volt dolga úntalan. 

Vajh! mért kellett ez ifjúra 

Buja szemét vetnie! 

Vajh! mért kellett ez ifjúnak 

Buja szembe tűnnie! 



Valamikor még a pokol 

Egy férfiat megfogott, 

Egy szép, elmés, buja asszony, 

S nem ördög volt eszköz ott: 

Mert befonja hálójába 

A fiatal szíveket 

A bujaság, ha kellemes, 

Mint a pók a legyeket. 



Az ily asszony (mért van ilyen !) 

A legnagyobb szörnyeteg: 

Medvék között, hol legsürűbb, 

Legvadabb a rengeteg, 

Nem veszthetsz oly drága kincset, 

Mint a melyet ez kicsal, 

Óh férfi-sziv, életedből 

Szédítő bűbájival! 



Sándor s Manczi, gyermekek még, 

Már egymáshoz hajlának, 

S gyermekszívek érzeményi 

Szépen öszvehangzának. 

Szerették már akkor egymást, 

Minekelőtt kifejlett 

Valóságok a bimbóból, 

S az legény, - ez leány lett. 



De meglátván mostan egymást 

Az életnek nyíltában, 

A szív s lélek viráginak 

Fejledező korában: 

Midőn a szív kívánati 

Az ifjúság keblében 

Ébredeznek, gyúladoznak 

A szerelem évében: - 



Látván Sándor a szép szűzet 

Pompájában testének, 

Lelke szelíd felségében, 

S jóságában szívének; 

Látván Manczi a szép legényt 

Magyar lelkességében, 

A jó embert, deli vitézt 

Erejében, tüzében: 



Világos lőn lelkeikben, 

S keblek mélyen érzette, 

Hogy a két szív, két valóság 

Egymást igen szerette: 

S minden a nagy természetben 

Fennen hangzá nékiek, 

Hogy egymással öszveillők, 

S egy párrá kell lenniek. 



S Gáspár hideg tetemének, 

És sírjának felette, 

Zokogva még, a két jó szív 

Már egymást eljegyzette: 

Ezen élet tengerében 

Öszvefogva evezni: 

A sors mérgét és kegyelmét 

Ketté osztva érezni. 



A boldogúlt két öreg is, 

Hogy szívek még dobogott, 

És az arany billikomban 

Ó somlai csillogott, 

Öszveülvén s öszvehordván 

Harczaik egy rakásra, - 

Könny gördűlve agg szemekből, 

Igy köszöntek egymásra: 



« Adja Isten, hogy a magyart 

A fél világ uralja! - 

S vérrel szerzett szabadsága 

Soha kárát ne vallja! 

Adja Isten, barátságunk 

Halálunkig állhasson, - 

S reménynyel tölt gyermekinkből 

Egy boldog pár válhasson !» 



De Sándor, kit Borbálának 

Vétkes unszolására 

Zsigmond király magához hítt, - 

Önnön gyalázatjára, - 

Sándor, kinek a dicsőség, 

Tábor és harcz kedves lett, 

Kis időre (mint reménylé) 

Kedvesétől búcsút vett. 



Sándor! Sándor! mit miveltél? 

Ide hagytad mátkádat! 

Jaj jaj néked! - nem ismérted 

Kígyót rejtő pályádat! 

Elment, hajh! és midőn a szűz 

Várva várta ölébe, 

Sándor helyett egy levélben 

E mennykő jött kezébe: 



« Vannak olyan perczenetek 

Az embernek éltében, 

A melyekben setét lészen 

Fejében és szívében; 

S a múlt idő örömei 

Mind a földhez sujtatnak, 

S a jövendő reményei 

Mind a porba tipratnak: 



Hogy átkozza születését, 

Átkozza az életet; - 

Néha maga, néha a sors 

Hozza a balesetet! - 

Vannak ilyen perczenetek! 

Boldog, a kit kedvelvén 

Az ég, megment ilyenektől: 

Boldogtalan vagyok én! 



Alig valék még kezdetén 

Veszedelmes pályámnak, 

S egy szörnyeteg, királynéja 

Hajh! szánandó hazámnak, 

Tőrt vetett ki, milyent eddig 

Ártatlan nem ismértem, 

S fogva valék, elkábúlt én, 

Mire magamhoz tértem! 



Nem volt benne irgalmasság 

A vad istentelenben; 

Úgy tett vélem, együgyűvel, 

Mint a kígyó édenben! 

Buja vérré varázsolta 

Szűzességét keblemnek, 

S elütötte életemről 

Idvességét szívemnek! 



Virtus! virtus! imádtalak, 

A mióta érzettem, 

Hogy mennyei rokonság vagy, 

S ösvényedet követtem; 

Nem szántszándék, nem természet: - 

Sorsom ragadt magával, 

Kivül belől ostromolván, 

Elrántott bal karjával. 



Akár tudnám jó szívednek 

Még megnyerni kegyelmét; 

Akár soha sem bocsátnád 

Szíved szörnyű sérelmét; - 

Igy is, úgy is szerencsétlen, 

Visszaadom szavadat: 

Add egy másnak, érdemesbnek, 

Malaszttal tölt magadat! 



Akkor, ha majd látni fogod 

Egy szerencsésb öléből, 

Ki szívedre méltóbb vala, 

Boldogságod kebléből: 

Mily hóhérom lesz a vétek, 

Melyet, hajh, elkövettem! 

Hogy, nyomorúlt! bár vétettem, 

Mégis híven szerettem; - 



Ha hallani s látni fogod, 

Vétkem kínos bánatja 

Keblem miként gyötri, marja, 

Furdalja és szaggatja; 

Elmém minden gondolatja, 

Minden csepp vér eremben 

Mint lesz ostor, gyilkos, ördög 

Szerencsétlen éltemben; - 



Miként nem fog melegítni 

Semmi remény sugára; 

Miként nem lesz kebelemben 

A pokolnak határa: - 

Akkor, óh megbántott angyal! 

Ha így leszek feldúlva, 

Szánj meg akkor és bocsáss meg! 

Meg lészsz rajtam boszúlva. 



Ha szívem majd kínjaiban 

Vérzik, habzik, csikorog; 

De, hogy sorsát megérdemlé, 

A bűnös még sem morog; - 

Ha életem gyökerei 

Mind el lesznek már éve: 

De bűs lelkem csontházából 

Még sem lesz még kivéve; - 



Ha a halált imádom majd, 

Hogy szánjon meg s vigyen el; - 

De nem szán meg, de nem visz el, 

S minden hajnal élve lel: 

Akkor, óh megbántott angyal! 

Ha így leszek feldúlva, - 

Szánj meg akkor, kárhozottat! 

Meg lészsz rajtam boszúlva.» 



Ki először a szerelmet 

Tűznek, lángnak nevezte, 

Veszedelmes természetét 

Jól ismérte, érezte, 

A szív legszebb állapotja 

Szűzessége, hívsége; 

E mulandó emberlétnek 

Ez mennyei vérsége. 



De semmi sincs hatalmában 

Az embernek egészen; 

Idő, hely és környűlállás 

Könnyen fordítást tészen; 

A felhő, mely reggelenként 

Szép bíborral van festve, 

Benn rejti már a villámot, 

Mely öldököl majd estve. 



A szerelem kezében van 

Sorsunk kulcsa e földön, 

S véle mennyet vagy poklot nyit - 

Kinek milyen sorsa lőn: 

Az idvesség kelyhét tartja 

S nyújtja nekünk jobbjával, 

Mérget nyújt és kárhozatot 

Veszedelmes baljával. 



A bujaság poharában 

A felső hab édes méz, 

S ennél fogva ingerelvén, 

Hozzá kap az ember-kéz. 

De, hajh! édes csak habja volt, 

Már keserű az ital, 

És sepreje epe s méreg, - 

Melytől a szív kínt s jajt vall. 



Szörnyű csapás volt ez Manczi 

Érzékeny szűz szívének, 

Mint a villám, szörnyen csapott 

Gyökerébe éltének. 

E két súlyos csapás mellé 

Több bajok is jövének: 

Az özvegy és egész háza 

Szegény ellen törének. 



A rossz asszony irígylette 

A szűznek sok kellemét, 

Dicsőített hírét, nevét, 

Virtusát és érdemét: 

Irígylette az atyjáról 

Rá maradott értékét, 

S becsületét rágalmazva 

Járta Szala vidékét. 



Látván, milyen bálványa ez 

Minden férfi szívének; 

Mint szeretik őt az ifjak, 

Mint tisztelik a vének! 

S mennél inkább kisebbíti, 

Annál nagyobb nevében, - 

Dúlt, fúlt s epét s mérget forralt 

Hyénai mellében. 



Hermán deák, a cseh pribék, 

Az özvegyhez kötözte 

Ravasz róka-indúlatit, 

S Manczit szint' úgy üldözte; 

Sőt ha mérget látott forrni 

Asszonyának szívében, 

Ő még jobban keverte azt 

Egy reménynek fejében. 



S a dolog már annyira kelt, 

Hogy Szánthónak leánya, 

A szép, jó és gazdag Manczi, 

Ezer szívnek bálványa; 

Kiért anny'an vetélkedtek 

A szittyai hazában, 

Szinte immár szolgáló lett 

Önnönmaga házában. 



Valóban bal történetek 

Egy angyalnak éltében! 

Ablakára könyökölve, 

Feje a jobb kezében, 

Szem-meredve néz vala le 

A világba s időbe, 

A múltba és jövendőbe, 

És a jelenlévőbe: 



Setét köddel, könnyesővel 

Szívét mordúl vonta bé 

A szerelem fergetege, 

S napfényt nem várt már többé. 

Szerelmének rózsanapja, 

Melynek az ő hajnala 

Annyi szépet s jót igére, - 

Örökre leszáll vala. 



Oda lett az örömfészek, 

Melyet képző fejében 

A jövendő pókhálóján, 

Hajh! de a sors mérgében, 

Ezer édes reményekből 

Rakott vala szívének, - 

És az élet terhére volt 

Lelkének és testének. 



Ezen élet szélvésziben 

Egyedűl, elhagyatva 

Érzé magát, és nyúgalmát 

Fenékből felforgatva; 

S lelke minden tehetségi 

S erei megakadtak, 

S élte minden fonalai 

Fájva ketté szakadtak, 



A szív első szerelmében 

Ily rútúl megcsalódni; 

A szív első lángjainak 

Imígy visszacsapódni; 

S ezen visszacsapott lángnak 

El nem tudni oltódni, - 

Ily sorssal, egy gyenge szűznek, 

Kín lehetett vívódni. 



Imígy hervad keservében, 

Mert a sors letiporta, 

Ostromolva ezer felől, 

A szűz virtus gyakorta; 

Könnyekben és fájdalmakban 

Húzza vonja életét: 

Bú-köd fedi minden napja 

Keletét és esetét; - 



Midőn nyílván és kevélyen 

Tömjénekkel füstölve, 

A gonoszság és bujaság 

Jónak, szűznek kürtölve, 

Örömektől környűlvéve 

Jár s űl egész éltében, - 

S a virtust még kaczagja is 

A szerencse ölében. 



Sokat szenvedt szegény Manczi, 

Szegény Sándor még többet: 

Mert, sorsát megérdemleni, 

Az inségbe nagy súlyt vet. 

A virtusnak tűz-próbája 

A szív meggyúlt szerelme. 

Az az erős, kinek ebben 

Nem történik sérelme. 



Rezy Sándor, ki csak nem rég, 

Még ártatlan korában 

Törökdúló oroszlán volt 

A vérengző csatában; 

Kinek tüzes tekintete 

A sorssal bajt-víhatni 

Látszott, s erős ércz-termete 

Éveket kiállhatni; 



Megestén eliszonyodva, 

Kiforgatva magából, 

Mint az ebtől üldözött vad, 

Haza szökött Budából; 

S kerűlvén a napvilágot, 

Vagy megvonúlt várában, 

Vagy Káinként bujdos vala 

A Bakonynak vadjában. 



A hol ember soha sem járt, 

A mély setét völgyekben, 

Hol a tölgyek vén odvában 

És a kőszirt-üregben 

Görhes baglyok s denevérek 

Laktak s éhhel vesztenek, 

És a sovány moha közűl 

Száraz gyíkok néztenek; 



Ottan járt ő, mint a lélek, 

Csak csont és bőr az ifjú, 

Ki izmos volt, mint Herkules, 

De kit megett már a bú, 

Ha a vadász meglátta őt, 

Keresztet hányt magára 

S hajborzadva fordúlt vissza 

S nézett a hív kutyára. 



Ott csapongott - a múlt idő 

És jövendő fejében; 

A gyötrelem s törödelem 

Vétkét bánó szívében. 

Tövisektől megszaggatva 

Vérébe' és fagyába ', 

Éjfél után tére vissza 

Gyakran néma várába. 



Haszontalan szedegette 

Elmúlt öröm-napjait, 

Hogy szívében elaltatná 

A jelenlét kínjait: 

Az iszonyú külömbséget 

Annál inkább sínlette, 

Bal sorsának dühösségét 

Annál inkább érzette. 



Sokszor, ha egy völgy öléből 

Tátikára tekintett, 

Ez a roppant szép természet 

Előtte kőhalom lett: 

Mely súlyosan mellén feküdt 

S nyomta, zúzta terhével, 

S Manczi fenn űlt dicsőségben, 

Kit elvesztett vétkével. 



S a múlt évből a száz meg száz 

Bizonytalan szép remény, 

Most mind annyi valóságos, 

Gyilkos, dühös érzemény. 

Fájdalmas, meg nem nyerhetni 

A szerelmet gyakorta; 

De szerelmét elveszteni, 

Fájdalmasabb százszorta. 



A Rezi vár pusztán állott, 

Mint egy üres sasfészek: 

A szomszédság ifjainak 

Régen nem volt már részek 

A bujdosó birtokosnak 

Magyar barátságában; - 

Pusztán állott a Bakonyban, 

Mint a lélek urában. 



Ki, ha néhol barátságot 

Vagy szerelmet sejt vala, 

Futott, futott, mint a vad fut, 

S csikorgott bal oldala. 

Szíve ezer kínja között 

Legmérgesben az fája, 

Hogy vétkéért ily sors méltán 

Következett reája. 



Végtelen éj volt előtte - 

Utána is végtelen; 

Csak vétke volt, mint egy mord váz, 

Jelenése szűntelen. 

Azt vélte, hogy tőle borzadt 

A bagoly, ha huhogott, - 

Azt vélte, hogy őt vádolta 

A varjú, ha károgott. 



Gyakran egész éjszakákat 

Átcsapongott, kerengett, - 

S Tátikánál lelvén magát, - 

Ott a kövön fetrengett: 

A mennyország kapuinál, 

Hogy az néki zárva lett, 

Bánatában dühösködve - 

Lucifer így fetrengett. 



A szerelmet, ifjúságot, 

Minden kedvet, kényt s reményt, 

A szerencsét, boldogságot, 

S minden öröm-érzeményt, 

Kiforgatva és feldúlva - 

Hajótörést szenvedve 

Látta élte tengerében, - 

És el vala szörnyedve. 



Szem-meredve tekintett le 

Ínsége örvényébe, 

Mint egy volkán hajborzasztó 

Kiégett üregébe. - 

Ha egy imily pillanatban, 

A szívbe, mely így érez, 

Egy valaki kését döfi, - 

A gyilkos jóltévő lesz. 



Ilyen ínség volt élete, - 

S jobb szerette gyötrelmét 

Mégis, mint a gondolatot, 

Hogy elverje szerelmét. 

Csak elvesztett boldogsága 

Édes emlékezete 

Tartá benne még a lelket, 

Csak e' volt még élete. 



Későn estve tértek vissza 

Az özvegy és deákja: 

« Hah !» (elkezdi amaz, s magát 

A karszékbe levágja) 

« Haszontalan mesterkedem, 

Haszontalan vetem ki 

Mindenfelé horgaimat, - 

Nem harapja meg senki. 



Fel sem veszi a menyecskét 

Sem öreg, sem fiatal, 

Sem boldog, sem boldogtalan, 

Sem a főrend, sem az al; 

Minden ő utánna indúl, 

Mintha vinnék ördögök, - 

Minden szív csak ő rá czéloz, 

Magok is a vén dögök. 



Minden csak őt udvarolja, 

Mint egy Tündér Ilonát; 

Minden szem csak rajta legel, 

Szépet, jót csak rajta lát. 

Nála nélkűl, mint az árnyék, 

Senki, semmi vagyok én; 

Ő ragyogó, sugárzó nap, - 

Én csak félre vetett szén. 



Ha felvesz is, ha megtisztel 

S megbecsűl is valaki, - 

Hogy nem értem, hanem érte 

Történt, - nyilván adja ki: 

Hogy a méreg szinte megesz 

Néha bosszúságomban; - 

E teremtés, látom, gát lesz 

Minden boldogságomban.» 



« Bosszankodtam» (úgymond Hermán) 

« Én is minap Sümegen, 

Hogy a püspök végig menvén 

A nagy vendégseregen, 

Azt mondotta: «Csorba a szám, 

Nincs itt keresztleányom, 

Szánthó Manczi, kit szegényt tán 

A mostoha anya nyom? 



Az atya jó barátom volt, 

Közelvaló atyafi; 

Jó ember volt, derék vitéz 

És oly buzgó hazafi, 

Hogy - csak olyant kell kivánni, 

De nem tudom, ha látsz -e 

Sokat ilyent, Magyarország? 

Requiescat in pace !» 



Úgy tajtékzott a gyűlölség 

A hyéna szájából; 

S így bojtotta azt e róka 

Álnok, csalfa agyából. 

S egy iszonyú vér-gondolat 

Támadt annak fejében; 

Megrázta őt, - tovább mégis 

Béfogadta szívében: 



« Hermán !» (így szól a pribékhez) 

« Szívem régen tiéd már; 

Fiam, tudod, általad él, 

Szánthó nevét hordja bár. 

Halljad, Hermán! éltünk folytát 

Régen öszvekevertük; 

Ha ki nagy gát volt folytában, - 

Azt elmostuk, sepertük. 



De egy nagy gát, legnagyobb még, 

Ha helyt állhat ellenünk, 

A magasról, hol most megyünk, 

Rútúl alácseppenünk: 

S a pompásan járt folyamból 

Csak egy bűzhödt mocsár lesz, 

Melyet minden meleg sárrá, 

S minden hideg jéggé tesz. 



Halljad, deák! - úrrá teszlek, - 

Úrrá teszlek, cseh poronty; 

Kezem tiéd - s neved legyen 

A fejemen viselt konty; 

De Manczinak - el kell veszni, 

Hanem, deák, - okos légy! 

Menjen az a koporsóba, - 

S te vélem oltárhoz mégy !» 



Kapott ezen a rőt pribék: 

Nagy láz vala nékie 

Úrrá lenni, s nem, mint eddig, 

Úrnak titkon lennie: 

Noha oltár helyett néki, 

Kit csömörig megúnt volt 

A bűnökbe merűlt asszony, 

Szintúgy koporsót gondolt. 



Ily kígyókat nevelél te, 

Jámbor Gáspár, kebledben! 

Nem volt elég, hogy megloptak, 

Megtéptek már éltedben; 

Hogy a tiltott gyümölcsből is 

Lakozának kertedben, - 

Megferdeni kívántak még 

Fenmaradott véredben! 



Temérdek bűn megtorlott már 

A rőt kalóz Ielkében; 

E nagyot még hozzá adni - 

Viszket egész testében; 

Annál inkább, minthogy őtet 

Nagy remények biztatták, 

S éltét fénynyel környűlvéve 

S felemelve mutatták. 



Mind e mellett, ha forgatta, 

Feje rútúl szédelgett: 

Mert a dolog halálba járt, - 

S félszeg szíve émelygett; 

S tudván, hogy a gonosz Macza 

Állhatatlan és hamis, 

Úgy tökéllé, hogy mindenben 

Része legyen annak is. 



Manczi tehát halált mikor, 

Miképen és hol vegyen, 

Hogy halála csudálatos 

És hihető is legyen, 

Törte, marta gonosz fejét, 

Hogy az szinte dorombolt, 

Mindaddig, hogy megőrlötte, - 

És a végzés ím ez volt: 



Rozália kápolnája 

Legyen vesztének helye; 

És ideje a jövendő 

Karácsonnak éjjele; 

Gyilkosa a holt Lázárnak, 

Ki ott vala remete, 

Járó lelke, kit ember már 

Kérdőre nem vehete. 



A kápolna Tátikától 

Hét parittya-dobásra, 

Egy meredek szirten állott, 

S egy mély örvény-nyílásra 

Úgy dűlledt ki, hogy féltette, 

Ki alúl feltekintett, 

Hogy legottan leroppanhat, 

Ha egy kis szél legyintett. 



Jobb felől, a mélység felé, 

Egy nagy mester kezével 

Kőből vágott kereszt állott 

Idvezítőnk testével. 

Bal felől, mély alázatban 

Egy gömbölyű szikla-bolt, 

Az ott termett szirtből vágva, 

Remeteház s lakás volt. 



Szánthó Balázs felesége, 

Szegény Gáspár szülője, 

Döbröntei Rozália 

Volt mind ennek szerzője. 

És azóta Lázár volt ott 

A harmadik remete, 

Kit a vidék szentnek tartott, 

Jámbor is volt élete. 



De egyszerre, Mindszent napján, 

( Majd elért egy század-kort) 

Az ő vadon hajlékában 

Halva lelték a jámbort. 

Sokan ugyan azt regélték, 

Hogy, halála után már, 

Imitt-amott mégis látnák, 

S hogy többnyire éjjel jár. 



S midőn a hír, szájról szájra, 

S mindig nőttön-nőttében, 

Körűljárta az egész tájt, 

Utóbb egy váz képében 

Áll vala meg, - tudniillik: 

Lázár ugyan meghalt már, 

De a lelke éjjelenként 

Sohajtva és nyögve jár. 



A vár népe annyit tudott 

Utóbb már a lélekről, 

Hogy a vidék meggyőződött 

Minden jelenésekről. 

Mihelyt szürkült, borzadozva 

Járt kiki a Bakonyban; 

Ha megrözzent a falevél, 

Megdöbbene, - hogy ott van. 



Szívdobogva térítette, 

Tartván nyakon kapástól, 

Juhász, gulyás a marháját 

A remete-lakástól. 

A kápolna, melyet eddig 

Feles nép megkeresett, 

Most már minden tisztelettől 

Teljességgel elesett. 



Ezen regét csak az özvegy 

És a deák kaczagták, 

Minthogy ők ezt, okok lévén, 

Önnönmagok faragták. 

Kaczaghatták, - mert jól tudták: 

A remete már nem él; 

Nem élhet, mert - ők ölték meg, - 

Akárki hol s mit beszél. 



Tudniillik: ez a Lázár 

Úri nemből származott, 

Tudós, bölcs és jámbor vala 

S titkon sok jót okozott. 

Tanácsosa volt Gáspárnak 

Mindennémű dolgában; 

S a köznépnek orvoslója 

Lelki, testi bajában. 



Imígy jutván sok titokhoz, 

Sok veszélyt elhárított; 

S jóra intvén a jóltévő, 

Sok rosszat megjobbított. 

Manczi sokat vala véle 

Kisebb s nagyobb korában; 

Szíve s lelke oly angyali 

Ott lett társaságában. 



Tövis lett hát e jámbor is 

A két gonosz szemében; 

Mert, ha akart, gát lehetett 

Vétkes éltek mentében: 

S minthogy titkon, homályosan 

Tőle meg is intettek, 

Azt vélték, hogy mindent tud ő, 

A miket elkövettek. 



« Félre hát ez apostollal! 

Ott, a hol több bűnös van» 

Mond az asszony, «ott jobbítson, 

Ott gyógyítson - pokolban.» 

S Pongrácz, az ő czimborások, 

Ki hajdú volt a várba ', 

Egykor hátúl egy mirígy nyílt 

Lőtt a jámbor Lázárba. 



Pongrácznak kell vala Manczit, 

( Így vala kidolgozva) 

Haj! Manczit is a világból 

Kiveszteni orozva: 

De különös színnel s móddal, 

És ámító formával, 

Ha szolgál a környűlállás, 

És, úgy szólván, csudával. 



Karácsonnak éjjelében 

Kelle vala nékie 

A kereszthez borult szűzet, 

( Mert így kell majd lennie) 

Lázár lelke alakjában 

Halálig ijesztnie, 

S a szűzet a szikla-fokról 

A mélységbe vetnie. 



Manczinak ez idő alatt 

Jobb nap látszott derűlni: 

Mostohája gyűlölsége 

Látszván kicsinyt enyhülni: 

Mert, hogy utóbb ne lehessen 

Néki gyanúba esni, 

Szebben kezde vele bánni 

S kedvét látszott keresni. 



S magából mintegy kiverdve, 

( Hermán úntig nevette) 

A megtértet, a Magdolnát 

Hihetésig színlette. 

Szegény Manczi! ki nem örűlt 

Semminek már a földön, 

Mostohája eránt mégis 

Érzékeny és szíves lőn. 



Imígy nyalja a bárányka 

Mind a kezet, mind a kést, 

Mely majd mindjárt torkon metszi 

Az ártatlan teremtést! - 

Igy csókolja a galambfi 

Mind a kezet, mind a kést, 

Mely majd mindjárt nyakban metszi 

Az ártatlan teremtést! 



Közelgetett már karácson - 

Ádám s Éva ünnepe. - 

Haj! kiket a csalárd kígyó 

Oly álnokúl meglepe! - 

Felderűlt már: - szép téli nap; 

S az nap alig szürkűlt még, 

Hogy már felkelt a teli hold; 

Száraz fagy volt, - kemény jég. 



Ekkor, mintha a gondolat 

Akkor jönne eszébe, 

Igy kezdé a gonosz asszony 

Az ablakon néztébe ': 

« Be gyönyörű karácson ez! - 

Napnak, éjnek a szépe! 

A föld a szép holdvilágban 

Betlehemnek a képe !» 



« Menjünk» tovább így folytatja, 

« El a fejér kereszthez 

Az éjféli mise előtt; 

Holdvilág van, - út jó lesz. 

Töltsük inkább imádsággal 

S idvességes szándékkal 

Az öröm-éjt, mintsem gyarló 

És hívságos játékkal. 



Háláljuk meg születését 

Az Isten- és embernek, 

S könyörögjünk: őrizzen meg 

E veszélyes tengernek 

Kárhozatos örvényitől 

Szent és erős kezével; 

S vétkeinket bocsássa meg 

Irgalmával, kegyével! 



Egyszersmind a lélek-mesét, 

Ezen csupa költeményt, 

S a köznépet ijesztgető 

Csintalan agy-leleményt 

Fojtsuk el ott-lételünkkel: 

Igy majd visszaszerezzük 

A szép s szent hely tiszteletét, 

S lelki hasznát érezzük. 



Könyörögjünk az Istennek 

Boldogúlt úr lelkéért! 

Esedezzünk Isten előtt 

Lelke idvességéért 

Imádkozzunk mind a hárman: 

Hermán a jóltévőért, 

Az asszony a kedves férjért, 

A gyermek a nemzőért !» 



« Menjünk, menjünk !» mondá Manczi 

És egy mélyet sohajtott; 

Elmenni a szent kereszthez 

Immár régen ohajtott: 

Egykor sok szép órát töltött 

A bölcs Lázár boltjában, 

Gyermek-szíve barátjával - 

Élete jobb sorsában. 



Pongrácznak ott kelle vala 

Előbb immár lennie, 

Mint léleknek megjelenni, - 

S mind a többit tennie. 

A legelső kakas-szóra 

Ki is lopta magát már, 

S remetévé átváltozott, 

Mihelyt hátúl volt a vár. 



S ballag, ballag, - s a mint ballag 

A csavargó ösvényen, 

Mely nagy fákkal volt béfedve, 

S most megfagyva keményen, - 

Megrobbana feje felett, - 

Megdöbben a lelkében 

Vétket vivő félszeg ördög, 

S borzad egész testében: 



Egy nagy bükknek lombjain űlt 

Varjúsereg reppent fel, 

A mint Pongrácz, az ál-lélek, 

Alatta megy vala el. 

Kísérője a gonosznak 

A rossz lelkiisméret, 

S minden kicsiny zörrenésnél 

Szívébe jégcsapot vet. 



Gondolkodva ballag tovább, 

Mert maga is nagyolja 

A bűnt, melyet elkövetend, - 

Mégis - magát eltolja, 

S ballag ballag, - s a mint ballag 

Épen egy völgy öblében 

Nagy zörgést hall a sűrűben, - 

Retteg Pongrácz bőrében: 



Egy nagy farkas tört igetve 

Keresztűl a sűrűn itt, 

S fogai közt, fel a bércznek 

Egy nagy halálfejet vitt; 

Embert látván, megrezzene - 

S a fejet úgy ejté ott, 

Hogy az Pongrácz lába közé 

A fagyon lekopogott. 



Huh! megréműl, s megrázkodik 

Pongrácz egész testében, 

S mint egy törzsök, mozdúlatlan, 

Dermedve áll helyében. 

Fordúlásról gondolkodik 

Itten immár a lator, 

De a fejet jól megnézvén - 

Meghűlt vére meg' felforr. 



Ráismért, hogy Bandi feje, 

A zsiványé, kit nem rég 

Igazság és törvény szerént 

Négyfelé tört a kerék; 

S félre rúgja, - s látván, minden 

Természetes történet, 

Istentelen bátorsága 

Ujra ismét lobbot vet. 



S ballag, ballag, - s a mint ballag 

Földre sütött szemekkel, 

Rossz lelkébe bévonúlva, 

S előtte már a szent hely: 

« Ki vagy ember ?» igy dördűlt meg 

Előtte egy harsány szó: 

S «ki vagy ember ?» száz felől is 

Így mennydörgi az echo. 



Megrendűlve néz fel Pongrácz, 

S látván, hallván, elhal, -hűl; 

Szentháromság egy Istent mond - 

És legottan öszvedűl: 

Termetében, csuhájában 

Lázár állott előtte, 

Kit valóban lelkének vélt, 

Mert testét meg ő lőtte. 



Hozzá járúl a remete 

Az ő hasonmásához, 

S ijedtéből nem jót sejtvén, 

S kapván görcsös botjához 

Markos kézzel megrázza őt, - 

S mordúl újra nevet kér; - 

A nyers szóra és rázásra 

Pongrácz ismét léthez tér. 



« Ki vagy ?» kérdi ismét amaz: 

« Ah! - Pongrácz !» ez így felel, 

« Az asszonyom és deákja 

Csábítottak engem el! - 

Szánom s bánom vétkeimet, 

Kegyelmezz, oh jó lélek! 

Igen nagy volt a kisértet, 

De megtérek, - ha élek !» 



« Szólj !» (így kiált ismét amaz) 

« S igazat mondj, - meg nem csalsz! 

Gyónj !» (és kezét ráemeli) 

« Gyónj! különben szörnyet halsz !» 

S mind ezeket viszhangozván 

A szirtfalak sok felől, 

Halál látszott fenyegetni 

Emezt hátúl és elől. 



És rettegve mindent meggyónt, 

Mindent, a mit eddig tett 

És teendő mostan vala, - 

S irgalomért esdeklett. 

E szörnyeknek hallására 

A remete elbőszült, 

S dühösködni kész vala már, 

De - bosszúja jobbat szűlt. 



« De nem !» (úgymond gondolkodva 

Kis ideig magába ' ,) 

« Bánd meg előbb bűneidet, - 

S úgy halj azok díjába. 

Óh gonoszok! óh gyilkosok! 

Óh tolvajok, zsiványok! 

Óh tigrisek! óh hyénák! 

Oh viperák, sárkányok !» 



S megragadván a vad gonoszt, 

A hajlékba bédugta: 

« Meg ne mocczanj !» így ordít rá, 

És az ajtót rácsukta. 

« Őrizzétek martaléktok' 

Itt, Belzebub s Lucifer; 

A második kakasszóra 

Országtok még kettőt nyer.» 



Dehogy mocczant volna az meg, 

A halálig lankadott; 

Idők óta imádságra 

Először itt fakadott. 

A remete, bús, haragos, 

Fenékből felindúlva, 

Fohászkodott, átkozódott, 

Egy szegletbe vonúlva. 



S most megkondúlt a vár-harang 

Először a misére; 

A toronynak zsellérjei 

Felrezzentek zengtére; 

S minden szomszéd helységekben 

Kolompolni kezdének; 

S hol vékonyan, hol vastagon, 

Mind egy tárgyért zengének. 



S íme! jönnek mind a hárman, 

Mint végezve rég vagyon; 

Nyelvek hallgat, - csak lépésök 

Kopog hangot a fagyon; 

S némán oda térdepelnek, - 

Csak sohajtást eresztnek - 

A bércz kétes párkányára, 

Elejbe a keresztnek. 



Oda terem rejtekéből 

Ekkor a bús remete: 

« Manczi! (úgymond) szegény angyal! 

Sorsod hát e' lehete? - 

De kik néked vermet ástak, 

Bele magok essenek! -» 

Meghökkene a két ördög, 

Nem tudták, mit véljenek. 



De, igaz ég! minekelőtt 

Észrevevék magokat, 

A remete, egy Sámson most, 

Megragadá azokat, - 

S dühös kézzel a mélységbe 

Penderíté, taszítá; 

« Szálljatok le a pokolba !» 

Utánnok ezt ordítá. 



« Játszatok az ördögökkel, 

Ne Lázár szent lelkével! 

Víjjatok bajt gyehennával, - 

Ne egy angyal éltével !» 

De azok ezt már nem hallák - 

Törve, zúzva voltak már: 

A gonosznak büntetése 

El nem marad, - késsen bár. 



Pongrácz ott benn jól hallotta, 

Itt kinn miként mennydörgött, 

S rettegett, hogy tetemében 

Szinte minden csont zörgött; 

S a sort most rá jönni vélvén, 

Százszor is el-elhala: 

De a bőszűlt remetének 

A gondja most más vala: 



Erős kézzel ölbe fogja 

Az elájúlt leányzót, 

S elviszi a várkapúig; 

De ez ott sem ád még szót. 

Ezer tüzes csókok által 

Tér végre meg élete, 

S ekkor a felüdűlt szűzhez 

Imígy szól a remete: 



« Ne félj, ne félj, Szánthó Manczi! 

Nem vagyok én rossz lélek! - 

Se nem vagyok Lázár lelke - 

De nyomorék, még élek !» 

( S elhasítja álruháját) 

« Ismérsz -e még engemet? -» 

( S oda esik lábaihoz) 

« Öld meg vétkes szívemet !» 



Megismérvén Rezy Sándort 

A szűz, nagyot sikoltott, 

S nem tudván még mindeneket, 

Szinte megint elhalt ott. 

Azt leírni, a mit ekkor 

Manczi érzett keblében, 

A világon semmi nyelvnek 

Sincsen tehetségében. 



« Szerencsétlen, mivé lettél !» 

( Imígy rebeg Sándorhoz) 

« Óh szívem! s te hajúlhattál 

Valaha ily latorhoz? - 

Jaj, jaj nékem! - (sírva fakad) 

Szörnyet, szörnyet vétettem; 

Átkozott légy, undok szívem! - 

Hogy ördögöt szerettem! 



Közönséges zsiványnál több, 

Óh zsiványok zsiványa! 

Így gyilkolni tán nem tudna 

A sátánok sátánja: 

A szent helyre, imádságra 

Kezét ő rá nem tenné; 

Egy szent ember álképét ő 

Ily végre fel nem venné. 



Óh gyalázat! a milyen még 

Emberszívet nem vérzett; 

Oh fájdalom! a milyent még 

Szerető szív nem érzett! 

Mit késel még, engemet is 

A világból kivetni, 

Melyben te vagy - csak azért is, 

Hogy tudtalak szeretni ?» 



« Szerencsétlen (sohajt Sándor) 

Szerencsétlen valóban! 

De nem zsivány, de nem sátán, 

E kettőnek vége van: 

Hanem a sors választottja, 

Ki megbántson tégedet; 

S megint a sors választottja. 

Ki megmentse éltedet. 



Boldog egyszer! megmenthettem 

Veszélyben volt éltedet! 

De ezerszer boldogtalan, 

Hogy megvérzém szívedet! - 

Csudálatos eseteken 

Forog a sors kereke, - 

Rajtam rútúl ment keresztűl, - 

Dúlva éltem teleke! 



A mely halált a két gonosz 

Tőlem veve, reád várt; 

Pongrácznak kell vala tenni 

A földnek e szörnyű kárt; 

De a zsiványt nyakon kaptam 

Még előtte tettének; 

S minthogy meggyónt, kegyelmeztem 

Elcsábított lelkének. 



Lázárt is ő végezte ki, - 

De jobb, - maga beszéljen, 

S Manczi minden megtörténtről 

Azután úgy itéljen. 

Sem e köntös nem álruha: 

Mindent, mindent gyűlölvén 

Rajtad kívül - Lázár után 

Remetévé lettem én !» 



A ki azt leírni meri, 

Mint gyötrődött itt a szűz, 

Hallván s értvén, a mi történt, - 

Az tollából csúfot űz. 

De százféle kínja közűl 

Mégis csak azt érezé, 

Hogy Sándornak zúzott szivét 

Ily gyanúval vérezé. 



S nem akarva - reá borúlt 

Megmentője nyakára: 

« Óh te! (ugymond) mért tartál meg 

Szívem még több kínjára? - 

Tiéd kezem, - ha kívánod, - 

Mert megmentéd éltemet; 

De ne kívánd szerelmében 

Rég elhamvadt szívemet !» 



« Nem kívánom! (sohajt Sándor) 

Mert nem lehet kívánnom! 

Enmagamban vesztesége! - 

Szánnom lehet csak s bánnom: 

Bánnom, a mint Ádám bánta 

Veszteségét édennek; 

Bánnom téged! foglalatját 

Földi szép s jó mindennek! 



Egy előtted könyörgésem: 

Hogy bocsáss meg vétkemnek! 

Add meg ez egy vigasztalást 

Hátralévő éltemnek !» 

« Megbocsátok, (sohajt Manczi) 

Óh jobb sorsra méltó te! - 

Bocsásson meg az Isten is, - 

Hogy két létet törtél le !» 



Oh elvesztett idvességem! 

Hát még egyszer foghatlak? 

( Kiált Sándor) míg kitisztúlt, 

Fenn örökre bírhatlak? - 

Isten veled! Élj boldogúl! 

Áldja Isten éltedet! 

Ő, a törvény s jó emberek 

Pártúl fogják ügyedet.» 



És egy hosszú csókot nyomván 

A dermedt szűz ajkára, 

Elválának s elmenének 

Még hosszú s bús pályára. 

Pongráczczal úgy bánt az úrfi, 

Hogy az vagy ott meghaljon, 

Vagy az ördög-czimborára 

Mindeneket kivalljon. 



Ez, az Isten büntetését 

Látván nyilván mindenben, 

S lelkében egy kis szikra még 

Hivén s bízván Istenben, - 

Megtért s a vér-czimborára, 

A mit tudott, kivallott; 

S az elárúlt kegyes szűztől 

Bocsánatot nyert legott. 



S Rezire ment az úrfihoz, 

Ki rá nem rég mennydörgött; 

És térdein csúszva-mászva 

Néki azért könyörgött: 

Fogadja be szolgálatját, 

A mily rossz volt, oly jó lesz: 

S az úrfi azt befogadá, 

Gondolván, hogy nagy jót tesz. 



S mind a ketten, zarándokok, 

A pápához Rómába 

Gyalog mentek és mezitláb - 

Bűneiknek díjába. 

És a pápa teljes búcsút 

Igér vala nékiek, 

Úgy - hogy minden pogány-harczban 

Kelljen vitézkedniek. 



Hazatérvén Sándor úrfi, 

Hűlt helye volt Manczinak: 

Bucsút mondott a világnak 

S az ő csalárdságinak; 

Veszprímbe ment, s az Istennek 

Adván magát s javait, 

Apácza lett, - s ott a völgyben 

Nyögte el bús napjait. 



Tépelődött Sándor úrfi 

Ezért érzett kínjába ': 

« Csakhogy Manczi senkié sem !» 

Ez volt ír mély bújába '. 

Háború lett; s elszáguldott 

Szélvészkép a törökre; 

S ott dühösen vitézkedvén, - 

Kiszenvedett örökre. 



Sándor este után Manczi, 

Ki rég hervadt testében, 

Nemsokára elszendergett 

A szűzesség ölében. 

Oh, jobb sorsra méltó két szív! 

De haj, - földnek gyermeke! 

Rútúl járt el benneteket 

A sors forgó kereke! 



Pongrácz soká vonta éltét, - 

Remete lett Dabronyban; 

S esztendőnként a nagy hétben 

Ott bőjtölt a Bakonyban. 

Az özvegygyel s deákjával 

Kányák, varjak híztanak; 

A farkasok és a rókák 

Ott örömest laktanak. 

