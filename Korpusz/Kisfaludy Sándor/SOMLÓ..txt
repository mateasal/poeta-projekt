


Ti! a magyar Helikonnak 

Elmés, szíves munkási, 

Kik által oly szépen nyílnak 

Kasztál lelkes forrási, 

Melyek nélkül Árpád faja, 

Bár fegyvert jól forgatott, 

De az ember legszebb s legjobb 

Kincsével nem bírhatott, - 



Barátim! kik által kedves 

Lett nékem is Helikon, 

( Szép, midőn ily erőt vehet 

Egyik szív a másikon !) 

Kiknek lelke fellengezvén, 

Lelkem is felkapátok, - 

Vagy szívetek ömledezvén, 

Szívem is elrántátok 



Görög, Takács! hallgassátok 

Szittya-múzsám szavait, 

Ki megjárván őseinknek 

Most már puszta várait, 

Somlón, e jó ború hegynek 

Napnyúgoti ormában 

Ezen regét olvasta volt 

A vár mohos falában. - 



Néz a magyar, - ki Balaton 

Szívemelő tájáról 

Sümeg felé - Somlónak jön, 

S a múlt idő koráról 

Emlékezik, jobbra balra 

Ősink üres fészkeit 

Látván, s mintegy körülöttük 

Sejtvén azok lelkeit. 



Nézek én is, haj! - s eltelik 

Lelkem régi képekkel, 

Valamikor egy ily várnak 

Én alatta megyek el; 

Hol a büszke magyar nemes, 

Egy kis király várában, 

Boldogúl élt szabadsága 

S kedvesei karjában; 



Hol az arany borral teli 

Billikomok forogván, 

S barátsággal kötött szívek 

Örömhangja zajogván, 

Örömére a gazdának 

S nemes feleségének, 

Szegény s boldog, úr és szolga 

Örűl vala éltének; 



Honnan, midőn úgy kívánta 

A hazának ideje, 

Szabadsága- és honjáért 

Égvén szíve és feje, - 

Mint a zápor, mely leszakad 

A felhőből zuhogva, 

Úgy szakad le a hazafi, 

Vitéz szíve dobogva; - 



Úgy szakad le boldogsága 

S szerelmének öléből, 

Édes-kedves övéinek 

Forró öleléséből; - 

S elszágúldott, fegyverében 

Zörögve és villogva; - 

S rácsapott az ellenségre 

Fergetegként csattogva. 



S ott esett s halt a sok nemes, 

A kard vitéz markában; - 

De megmaradt a szabadság 

A jól védett hazában! 

Ott esett s halt! ott a csontja 

Távol minden övétől, 

Messze nemes őseinek 

S maga édes fészkétől. 



De a mely most pusztán áll fenn, - 

Öszveroppant kőhalom: 

Feldúlá a mindent dúló 

Legfőbb erő s hatalom, 

Az idő, mely vasgyomrával 

Megemészti, a mi van 

E temérdek természetnek 

Minden szege-lyukában. 



Pusztán áll, - az enyészetnek 

Szomorító bús jele; 

Hajdan büszke nemeseknek, - 

Most a baglyok lakhelye. 

A vár setét falain most 

Magas kórók lengenek, 

S a falak moh-szakállában 

Hangyák, férgek pezsgenek. 



Szabadon jár s üvölt a szél 

Az ablakon keresztűl, 

S némán komor helyhezetben 

Néha ott egy bagoly űl, 

Honnan hajdan a földesúr 

Kevély szemmel tekintett 

A környékre, hol több falú 

Parancsokat tőle vett. 



Borzasztó, bús, mély csend hallgat 

A falak közt mostan ott, 

Hol hajdan az úri élet 

S öröm mozgott és zajgott. 

Csak a róka, mely ott lakik 

A várnak egy boltjában, 

Gördít néha meg egy követ 

A köveken futtában. 



Vagy a vércse visít ottan, 

Ha megtérvén estvére, 

A vár felett kereng, lebeg - 

S ülni készűl fészkére. 

Vagy egy fal-fok, megemésztve 

Az idő vasfogától, 

Zuhan s roppan le, megválva 

Több százados társától. 



Hahogy ide vetemedik 

Egy mostani hazafi, 

Ki a régi magyarokhoz 

Igaz rokon s atyafi, - 

Hah! miket kell éreznie 

Feldagadó keblébe ', - 

Ha Hunnia, a hajdani, 

A dicső jut eszébe?! 



Hej barátim! őseitől 

A magyar, a mostani, 

Azoktól, kik fenn laktak, - ez 

Be eltudott fajzani! - 

Be leszállott a magasról 

Természete, termete, 

Szerencséje, tehetsége, 

Híre, neve, kellete!! 



Hogy Mohácsnál Árpád népe 

A fejét elvesztette; 

Hogy a török Hunniának 

Szívét ketté metszette: - 

Hogy - míg Lajos koronáján 

Két hatalmas czivódott, 

Mahometnek vad csordája 

Magyar vérben gázlódott: 



Hogy eltűne Hunniából 

A vitézség, büszkeség, 

A jámborság, az igazság, 

A barátság, szívesség; - 

Hogy elfajúlt Mátyás népe 

Híres nemes magától 

S veszélyének engedtetett 

A sors örök urától; 



E veszélyes idő után, 

Mely annyi vérrel folya, 

Megbékélvén s megosztozván 

Ferdinánd és Zápolya; - 

S felállván a hét fő birák, 

Lassanként a békesség 

És a törvény székbe űle 

S felderűlt a magyar ég: 



Akkor Sümeg városának 

Kálmán volt a mestere; 

Sümeg s egész környékének 

Igen kedves embere. 

Híres, jeles ember volt ez 

Sok szép mesterségéről, 

S messze földön isméretes 

Híréről és nevéről. 



Kálmán vala az egy neve: 

Kinek fia lehetett, - 

Erről tőle senki soha 

Semmit ki nem vehetett. 

Csak, hogy a magyar s nemes ember, 

Azt ő fennen vallotta; 

S hogy Rómából jött Sümegre, 

Azt is gyakran mondotta. 



Szegény volt; s hogy Sümegre jött, 

Hóna alatt egy koboz, 

S egy könyvekkel tölt tarisznya 

Volt a bútyor, melyet hoz; 

S egy serdűlő szép leányka 

Ballag vala mellette, 

Kálmán ezt, mint kedves kincsét, 

Ápolgatva vezette. 



Épen, hogy a városba ért, 

Akkor tevék gödrébe 

A mestert, - ki nagy borkulacs, 

Rossz brúgó volt éltébe '. 

S Kálmán annak hivatalját, 

Tisztét s helyét felkérte, 

És a város jó papjánál 

Czélját legott elérte. 



S nemsokára, hogy néhányszor 

Orgonált és énekelt, 

S verseivel, hangjaival 

Szívet mélyen érdekelt, 

S kinyílván, hogy külömbféle 

Mesterséget tud ő még, 

Csudálta és szerette őt 

A sümegi közönség. 



Sokat járt-kelt, látott, hallott, 

S tudó is volt valóban 

Ez a Kálmán, - ritka ember 

Minden szépben és jóban. 

Tudománya annyi vala, 

Hogy abból egy század rész 

Sok volt, midőn csak hadakat 

Forgatott a magyar ész. 



Mise alatt, ha az Istent 

Fellengezve dicsérte, 

És szavait az orgona 

Hangjaival kisérte, - 

Ha zsoltáros gondolati 

Az egekben járának, 

Színe előtt a menny és föld 

Mindenható urának: 



Akkor a nép egy szeráfot 

Vélt hallani szavában, 

S mennyet-földet öszvezengni 

Az orgona hangjában: - 

Énekének szárnyaival 

Felkapván a lelkeket, 

A mennyei idvességgel 

Tölté meg a szíveket. 



Ha pediglen gyors ujjakkal 

Ő hárfáját pengette, 

S szívérdeklő verseiben 

Önn' dalait zengette; 

Ha Mohácsról vagy Várnáról 

Szólott Homér lelkével, 

Vagy Hunnia diadalmit 

Mondta Pindár tüzével; - 



Hol szaggatván, hol tüzelvén 

A nyílt magyar lelkeket, 

Ezerféle indúlatra 

Ragadozá ezeket. 

Ha szerelmet dalol vala, 

Szívét öntvén versébe, 

Elmeríté az érzeményt 

A kény gyönyörűjébe. 



A lelkével megegyezett 

Ábrázatja, termete; 

Szelíd s nemes, szép volt ez is, - 

S jámbor az ő élete. 

Hanem büszke volt e Kálmán: 

Jó szavát az nem vette 

Soha, a ki becsületét 

Valahogy megsértette. 



Becsűlte is Kálmán mestert 

Minden ember s kedvelte, 

A jó embert, a nagy mestert 

Benne kiki tisztelte. 

Szerencsés volt, ki Kálmántól 

Egy-két órát nyerhetett; 

Szerencsésebb, ki Kálmánnak 

Barátja is lehetett. 



De a főrend kiváltképen, 

Sümeg kies körében, 

Csorbát érzett Kálmán nélkül 

Minden vendégségében: 

Ízetlen volt a mulatság, 

Melyet muzsikájával 

Nem emelt, s nem lelkesített 

Ossiáni szavával. 



Örömest is járt ő szerte 

Az uraknak házába, 

Férfiak- és asszonyoknak 

Vegyes társaságába; 

Hol versekben adván elő 

Hunniának gyászait, 

Bús, nemes, nagy érzésekre 

Gyújtá annak fiait. 



Nagy hazafi lévén maga, 

Azt szerette volna ő, 

Hogy, mint szíve, úgy érezne 

A hazában minden kő. 

Ilyen mester, mint e Kálmán, 

A mióta mester van, 

Sem előtte, sem utána 

Nem volt Magyarországban. 



Büszke is volt mesterében 

Sümeg egész városa; 

Sőt, a mi több, süvegelte 

Kálmánt Sümeg lakosa, 

S az uraság várnagyját majd 

Véle egybe vetette, 

Mióta a püspök egyszer 

Őt magával etette. 



Mint a mester, szint oly jeles 

Volt a maga nemében 

A leánya, a szép Lóra, 

Most már virág-évében. 

Mert az atyja által mívelt 

Lelkes mesterségekben 

Ő is arra vitte volt már, 

Hogy - csuda volt ezekben. 



Az akkori kisasszonyok 

Gyáva társaságában 

Úgy állott ő, mint egy tündér, 

Formált valóságában. 

Tehetségit, érdemeit 

Szépen formált lelkének 

Tündöklőbbé teszik vala 

Kellemei testének: 



Fényben úszó kék szemei, 

Mint a patak kristálya, 

Melyben a hold nyári estve 

Magát szépen formálja, 

Szép lelkének s jó szívének 

Valának hív tükrei, 

S benne szépen tündöklének 

Valójának kegyei. 



Ajaka, mint a cseresnye, 

Mely vérsebre pattana, 

Meggyűlt feles nedveitől, 

Arczájában olyan a '; 

S nem lelketlen csók-adásra 

Látszott lenni formálva, 

Se nem gyarló csacsogásra 

Csörgetőnek csinálva. 



Arczájának atyjáéhoz 

Hasonlító vonási, 

S minden kegyes érzeményre 

Szemérmes szép nyílási; 

Általában tetemének 

Deli sugár termete, 

Alázatos viselete 

S példás tiszta élete. 



Beszédiből kisugárzó 

Csillagi egy elmének, 

Melybe Kálmán tanítási 

Sok tudományt öntének; 

Úgy felkapták ezt a szűzet, 

Hogy, szintén mint atyjának, 

Oly híre járt szájról-szájra 

A szép Mester-Lórának. 



Sümeg köre fészke vala 

Akkor is sok nemesnek; 

Csaby Miklós házát tarták 

Itten főkép jelesnek. 

Eme Csaby, Rendek ura, 

Ottan lakott Rendeken; - 

Derék ember és tehetős, 

Bírt még sok más helyeken. 



Most, midőn a magyar szívek 

Sorsaikban bátrabbak 

Lettek megint a békében 

S egymás eránt nyíltabbak, 

Az ő háza, kedveltetvén 

Ifjúságtól, vénségtől, 

Mindég forrott a sok úri 

Jövő-menő vendégtől. 



A gazdának emberséges, 

Barátságos jó szíve, 

( Tulajdona a magyarnak, 

Ki vérének még híve ,) 

Vonszá oda úgy az embert 

Miklós úrhoz Rendekre; 

Az ifjaknak vala főkép 

Az udvara kedvekre: 



Tudniillik: három rózsa 

Virágozott házában, 

Leányai, minden egyik 

Másképen szép magában, 

Ágnes, Gunda és Piroska 

Voltak az ő neveik, - 

Drágák, minthogy nagy értékkel 

Adódtak szép kezeik. 



Miklós lévén legutolsó 

A Csabyak fajában, 

Ezek voltak örökösi 

Valamennyi javában. 

Azért, szinte mint bucsúkban, 

Jött-ment Csaby házánál 

Az ifjúság, s bálványozott 

A három szűz lábánál. 



Kálmán is megfordúlt gyakran 

Leányával Csabynál; 

Szeretett ez andalogni 

Hárfája bús hanginál; 

Kedvelte ő a tudományt, 

S a szépmesterségeket, 

Ámbár hadban töltvén éltét, 

Nem űzte volt ezeket. 



Mert meghódít minden embert, 

A kiben nem kő a szív, 

Az ő bájos hatalmával 

A jól elsűlt mester-mív; 

S szelídséget, szivességet 

Lehelvén a mesterség, 

Nemesebb és boldogabb lesz 

Általa az emberség, 



S nem külömben bánt a jó úr 

Kálmánnal és Lórával, 

Mint egy kedvelt barátjával 

S leányinak társával. 

Nemes lévén, noha szegény, 

És mesterség kenyere, 

Az urakkal evett-ivott 

Sümeg híres mestere. 



Egykor Miklós poharára 

Sokan öszvegyűltenek 

Csaby gazdag udvarába, 

S igen vígak lettenek: 

Vegyes vala a társaság 

Férfiakkal, hölgyekkel; - 

Ott volt Kálmán és leánya 

Muzsikai szerekkel. 



Az ifjak közt legjelesebb 

Bakacs Elek vala ott, - 

Szép s dús úrfi, - látására 

Sok leányszív dobogott. 

Ura volt ő sok falúval 

Bíró Somló várának: 

Még Zápolya adta volt ezt 

Már nem élő atyjának. 



Amaz idők zavarjában, 

Hogy az erő fegyverrel 

Bánt és végzett kénye szerint 

A gyengébbik emberrel; 

Midőn törvényt s igazságot 

Hatalom, kard s ököl tett, 

S ki, mint akart s erejétől 

Tellett, jó-rossz lehetett; - 



Elek úrfi mégis jó lett 

Szilaj szabadságában, 

Jó ember, mert természete 

Jóra indúlt magában; 

De jó szíve mellett mégis 

Délczeg, daczos és szilaj, 

Örök harczban neveltetvén, 

Hol vad lesz az ember-faj. 



Békességben lévén ekkor 

Omár kontyos kölykei, 

Fészkeikben tartózkodtak 

Hazánk nemes hősei; 

S Elek most még nem ismérvén 

A szerelem hatalmát, 

Vadászattal öli vala 

Napjainak únalmát. 



Most Csabynál, hogy az urak 

Éltéért a gazdának 

Somló arany cseppjeiből 

Vidám kedvet ivának, 

Így szól Csaby: «Kálmán szomszéd! 

Mondd el az én nótámat, 

Azt, a melyben véremmel is 

Megváltanám hazámat !» 



S már előre könnyek tölték 

A nemesnek szemeit; 

S mintha csak elvágták volna 

Az öröm víg neszeit. 

S Kálmán mester térde közé 

Vévén hangos hárfáját, 

Bús és komoly helyhezetben 

Így énekli nótáját: 



« Eljött zúgva és ordítva 

A sors vészes órája, 

S kihányatik sarkaiból 

A magyar szép hazája! 

Mert Mohácsnál elvész Lajos, 

Mint Ulászló Várnánál; 

És Zápolya - nem Hunyady - 

Trónust les és - hátul áll. 



Mint midőn a feldagadott 

Tenger zajos árjai 

Határjokban meg nem férvén, 

Kitolyongnak habjai, 

S minden gátot elszaggatván 

Tovább tovább rontanak 

És útjokban irgalmatlan 

Veszélyt, halált ontanak: - 



Úgy a török, határjában 

Meg nem férvén dölyfével, 

Vad keblében veszélyt hordva 

Kizúdúl mord népével, - 

S tűzzel vassal dúlva mindent 

A magyar nép vérében 

S hamvaiban, Budán áll meg, 

Az országnak szívében. 



Haj! s most ezer irtóztató 

S hajborzasztó formában 

Jár az ínség és a halál 

Szélt-hosszat a hazában. 

Mohács magyar vértől kövér, 

S csontból támadt halmain 

A halál dög-lehellete 

Jár a szelek szárnyain. 



Hunnia egy tátott nagy sír, 

Feneketlen s éktelen, 

Árpád népét elnyeléssel 

Fenyegeti szüntelen. 

Nincs hazája a magyarnak! 

A földön fut tétova, - 

Magát űzi és kergeti 

Török alatt a lova. 



Némán néz az idegenből 

Őseinek fészkébe, 

Fáj szíve, fáj! - és csikorog - 

S vérköny ég s forr szemébe '; 

Valamerre szeme tekint, 

A rémítő vázt látja, 

Kinek ínség-szükség neve, - 

Éhség s halál barátja; 



Ki borzadva arra mutat, 

A merre dúlva mindent 

A háború, vérnyomain 

Holtra holtat rakva, ment. 

Hol vastag füstgomolyokban 

Tűntek falúk, városok; 

S vért-tajtékzó patakokban 

Múltak csoport lakosok. 



Hol vérétől hízott földjén 

Kenyeret nem gazdája, 

Nem az arat, - éhel vész az! - 

Hanem szultán basája. 

Hol jajgató csoportokban 

Visznek Iszter habjai 

Magyarokat, kik, szegények, 

Most a pogány rabjai! 



Hát békével nézzük, tűrjük 

Ily veszélyét hazánknak? - 

Nézzük, tűrjük ily sérelmét 

Elszaggatott anyánknak? - 

Mily fertelem éli, öli 

Asszonyink szűz testeit! - 

Hah, jobb ezer sebből ontsuk 

Éltünk piros cseppjeit. 



Rajta! rajta! hazafiak, 

Rajta, Árpád fiai! 

Ne hagyjuk, hogy fészkeinket 

Lakják Ómár fattyai. 

Hazánk sorsa Hunyadyvá 

Tegyen mindenegyünket, - 

Áldja Isten fegyverünket, 

Vezéreljen bennünket !» 



Így énekelt Kálmán mester, 

S könnye sürűn potyogott; 

Kevés szem volt körülötte, 

Melyben köny nem csillogott. 

A társaság örömzaja 

Néma búvá változott; 

A gyász-ének minden szívben 

Nagy indúlást okozott. 



Könynyel voltak megkeverve 

A bor arany-cseppjei, 

Felszaggatva a magyar szív 

Kedvvel hártyás sebjei. 

« De most egy mást, kedves Kálmán! 

( Így unszolt a társaság ,) 

Egy víg dalt, mert igen fáj ez, - 

Minden szava sebet vág !» 



« Urak! (felel Kálmán mester) 

Magyar vagyok és nemes! 

Nem tud a szív víg nótákat, 

Midőn súlya tetemes; 

Fáj a szívem, sír, valamíg 

Hazámban e fene űl, - 

Valamíg egy boldog óra 

Néki jobb sorsot nem szűl. 



A leányom mondjon egyet, - 

Mondj, leányom, egy víg dalt, 

Te, kiben az élet kedve 

S öröme még ki nem halt. 

Az ifjúság könnyű kora 

Csak múlólag érezi, 

A mi az ősz hazafinak 

Buzgó lelkét vérezi! 



Ne, óh ne is érezzétek 

Azt, hazám szép szűzei! 

Hogy erőben tenyészszenek 

Kebletekben hősei, 

Kik megváltsák véreikkel 

Egykor ősök siralmit, 

Bár a fű benőtte is már 

Akkor ezek sírhalmit !» 



Szemérmesen vonakodva 

Kálmán akaratjára 

A szép Lóra s elpirúlva 

Sokak unszolására, 

Végre mégis lantjához nyúl, 

S általfutván húrjait, 

Szépen ejtett hangjaihoz 

Imígy ejti szavait: 



« Kemény tél van, - nagy zivatar, - 

Üvölt, ordít a felszél; 

Tép és szaggat, kapkod, csapkod, - 

S közel vagyon már éjfél: 

Pok várának magas tornyán 

A vas kakas csikorog; 

És az erdő a vár körül 

Zajog, bömböl és morog. 



Mélyen alszik a gazdasszony 

Özvegy nyoszolyájában: 

Férje messze a táborban, 

Nándorfejérvárában. 

Poky Márton ez, Mátyásnak 

Igen kedves embere; - 

A magyarnak szerencsés volt 

Akkor az ő fegyvere! 



A kisasszony van csak ébren, 

Pokynak nyílt Rózsája; 

Nem alhatik, - háborgatja 

Naponként várt mátkája; 

Gábor ez, egy derék ifjú, 

Ládonyiak fajából; 

Ő is most a törökön van 

Vitéz indúlatjából. 



Poky Rózsa van csak ébren; 

A vén dajkát mellette, 

Minthogy a vén mátkát nem várt, 

Az álom levetette, 

Egyszerre nagy lárma támadt, - 

Embernyomok kopognak; 

Fülel Rózsa, - remeg szíve - 

És erei buzognak. 



« Nyiss ajtót, nyiss, Rózsa fiam, 

Ereszsz hamar melegbe; 

Immár szinte megmeredek 

Itt a szörnyű hidegbe ' !» 

Megismervén atyját Rózsa, 

Szobájába ereszti, - 

De, hogy másod magával jön, 

Ez Rózsát megijeszti. 



Egy vén lantos jön Pokyval, 

Térdét veri szakállja, 

S legalább száz telet mutat 

Arczájának aszálya. 

« Kamrád mécse volt szerencsénk, 

Annak vevén útunkat, 

( Mondja Poky) különben biz' 

Eltéveszténk magunkat. 



Bort, fiam, bort! hadd oldódjék 

Tetemünk fel fagyából; 

Csenddel járj s tégy, - fel ne verjed 

Az anyádat álmából! -» 

S Rózsa magát leoldozván 

Az atyjának nyakáról, 

Elmegy, - bort hoz, - és kérdést tesz 

Az elmaradt mátkáról. 



« Az, hallod -e, (felel Poky) 

Derék bajnok, nagy vitéz; 

De szegénytől oda maradt 

Az egyik láb, egyik kéz! - 

De bármely nagy vesztesége, 

Örülj csonka mátkádnak: 

Vitézsége volt mentője 

Királyának s atyádnak !» 



« Hálá Isten! (úgymond Rózsa) 

Hogy él atyám s a király! 

De az Isten nyila sújtson, 

Valahol egy török áll! -» 

S az örömtől s fájdalomtól 

Egykép nyomott szívének 

Kisajtolt könyzáporai 

Az atyjára esének. 



« De él még ő? (kérdi tovább) 

És a szive egész még? -» 

« Él, fiam, él, (felel Poky) 

Nem ugyan úgy, a mint rég; 

Hanem csonkán s bénán, s holnap 

A királylyal Pokra jön; 

A gyűrűért végez veled, 

Melyet ada s tőled vőn. 



Miként van csak amaz ének, 

Melyet ma a hidegben 

Dalolsz vala, lantos pajtás? 

Mondd el most a melegben! - 

Furcsa volt az, a szíveknek 

Adja elő csinjait; 

Hallgasd, Rózsa.» - És a lantos 

Imígy kezdi szavait: 



« Annyiféle a szerelem 

Az emberi szívekben, 

A hányféle a természet 

Mindegyenként ezekben; 

Sokféle hát a szerelem: - 

Ez fellengő, mint a sas, 

Amaz buja, mint a veréb, 

Ez állandó, mint a vas; 



Ama' szelíd, mint a galamb, 

Mindég csókol s biberkél; 

Eme' dúló, mint a szélvész, 

Háborúban, zajban él. 

Ez csapodár, mint a lepke; 

Az tiszta, mint a kék ég; 

Ez forró, mint a nyári nap, 

Az oly hideg, mint a jég; 



Ez reménynyel tölt szivárvány, - 

De csak múló tűnemény; 

Az, mint a kő, mint a márvány, 

Hajthatatlan és kemény, 

Ez pókháló, enyves vessző, 

Vagy czégéres fogadó, 

Bármi, ami bele akad, 

Néki mindegy, minden jó; 



Ez lágy és híg, mint a viasz, 

Minden formát felvevő; 

Az testetlen, csupa lélek, - 

Eme' mindent megevő; 

Amaz mint a száraz tapló, 

Hamar szikrát fog s meggyúl: 

Eme' kényes, mert mennyei - 

Csak fajával párosúl; 



E' szomorú, gondolkodó, 

Néma s csendes, mint a sír; 

Ama' vidám, szökik s tánczol, 

Csacsog, ha szól avagy ír. 

Ennek vadon magánosság 

Az ő kedvelt lakhelye; 

Annak zaj kell és múlatság, 

Másként üres kebele; 



Ez jön s meg' megy, mint a fecske, 

Csak idő- és sorsként hív; 

Az csupa szív és érzemény, 

Csak egy tárgyért verő szív. 

Te magános, te rideg szív, 

Válaszsz társat ezekből 

A sokféle, szép, rút, jó, rosz, 

Szegény s gazdag szivekből !» 



« Tiéd, fiam (kérdi Poky) 

Köztük van -e ezeknek? -» 

« Köztök van, haj! (felel Rózsa) 

Utólján az éneknek: 

Ez csupa szív és érzemény, 

Csak egy tárgyért verő szív! 

Bár ha csonkúl, bénúl tárgya - 

Hozzá minden sorsban hív !» 



Elveti itt a vén lantos 

Ál-hüvelyét, arczáját, 

S Ládonyi lesz, - s ép két kézzel 

Átöleli mátkáját. 

« Várj, alakos! (mond a leány) 

Meg lészsz te is próbálva; 

S ha a próbát ki nem állod, 

Törökűl megczibálva !» 



Kaczag Poky a játéknak; 

Másnap eljön a király: 

Ő gondolta a játékot, - 

Kaczag, hallván, miként áll. 

S menyegző lett a királynak 

Még Pokvárott létébe ': - 

Gábor Rózsát haza vitte 

Mihályiba, fészkébe.» 



Imígy zengé Mester-Lóra 

Regéjét és énekét, 

S szinte minden szívnek máskép 

Szállá az meg fenekét: 

A figyelmes füleken be 

Mélyen szívre hatának 

Édes bájos zengzetei 

Fülemile-szavának. 



A szemeit földre szegzé, 

Mintha szépnek lennie 

Szégyen volna, s szerelemről 

Vétek énekelnie. 

S mint a midőn megpirítja 

Az esthajnal rózsája 

A liliom havát s lángol: - 

Úgy ég Lóra arczája. 



Tapsol vala a társaság 

Lórának, és tombola, 

Csak Elek nem, - Elek úrfi 

Bámult, - de nem tapsola. 

Hanem, hogyha lehet vala, 

Lórát az ő lantjával 

Ő inkább felfalta volna 

Egyetlen egy csókjával. 



Mohón nyelé, a mit látott, 

Lóra édes bájait; 

Mohón nyelé, a mit hallott, 

Az ének bájhangjait. 

Lóra, vélvén, hogy Eleket 

Nem érdeklé lantjával, 

Bosszankodott s elégtelen 

Vala igen magával. 



Bosszankodott, hogy a kinek 

Ő tetszeni ohajtott, 

Bakacs Elek, mint a márvány, 

Hidegen áll vala ott. 

Bosszankodott; - s haza menet 

Furdalását bajának 

Semmikép már nem tűrhetvén, 

Imígy szóla atyjának: 



« Ne kívánjad többé, atyám, 

Hogy kitegyem magamat, 

S a negédes úrfiakkal 

Fitymáltassam szavamat !» 

« Jól van, Lóra, ne tedd többé !» 

Kálmán imígy felele, 

Kinek sokat gondolt feje, - 

Sokat érzett kebele. 



Elek szíve imitt amott 

Megmozdúlt már keblében, 

Hogy vérének alig vala 

Maradása erében, - 

Hogy egy szép hölgy vagy egy szép szűz 

Jelene meg előtte, - 

Mert állát a legénytoll már 

Köröskörűl benőtte. 



Kivált Lucza, az asszonya 

Devecsernek s körének, 

Kitanult szép mesternéje 

A szerelem kényének, 

Elek szíve elevenjét 

Úgy fel tudá bizgatni, 

Hogy őt szinte magáénak 

Vélte immár tarthatni; - 



De sem Lucza ármidai 

Ezer mesterségével, 

Sem más senki, a szerelem 

Nyelvével és tőrével 

A szilaj szép legény szívét 

Eddig meg nem foghatta, - 

S ha megfogta, elillana, - 

Senki meg nem tarthatta. 



Hanem Lóra megjelenvén, 

Termetének ékei, 

Bájhangjai énekének, 

Valójának kegyei 

Úgy leköték szívét, lelkét 

A szilajnak, büszkének, 

Hogy úgy bírták, mint sajátot, 

Minden cseppjét vérének. 



Most Lóra elmente után, - 

Mintha lelke testétől 

Vált volna meg, - Elek úrfi 

Elszakadt jó kedvétől; 

S hogy a hajnal alig hasadt, 

A többitől ellopta 

Egészen elcserélt magát, 

S a lovára feldobta. 



S némán s mélyen gondolkodva, 

Űlvén hátán a lónak, 

Változásán elámúlva 

Léptet vala Somlónak. 

Andor lovász, követője 

Elek úrfi nyomának, 

Százfélét is előhordott, 

Szavát venni urának. 



Tudván, milyen indúlatja 

Őnéki a vadászat, 

Kivel együtt őzet, nyúlat 

Kivégezett sok százat: 

Dicsekedve mondja vala 

Ura s maga tetteit, 

A vadászok, vadak s ebek 

Furcsa történeteit. 



Zsuzsi, Elek önnön-nevelt 

Kedves sólyommadara, 

Dudás, Lantos, s több kopói, 

Szellő, kedves agara, 

Ekkor, akkor, itt vagy amott 

Véghez miket vittenek 

S a vad minden nemeivel 

Miként vitézkedtenek. 



De siketnek beszélt Andor, 

Elek úrfi fülében 

Most is Lóra szava zengett, 

Lóra élt, vert keblében: 

Egy nem ismért új természet 

Annyira megszállotta, 

Hogy, a miről Andor szólott, 

Nem tudta, nem hallotta. 



Űzve maga, a vadakat 

Űzni már nem szerette; 

Magánosan bolyong vala 

Somló alatt s felette. 

S ha a benne lángoló tűz 

Őt tétova hajtotta, 

Nem érzé, hogy a fergeteg 

Hóval arczul csapkodta. 



Meg-megállott a hegytetőn 

Keresztbe tett kezekkel, 

És Sümeget kereste volt 

Tüzes vizsga szemekkel; 

Bosszankodott, hogy elfedé, 

Rendek hegye orrára, 

Hogy miatta nem láthattak 

A szemei Lórára. 



De, ha Lórát ott képzelte 

Csaby Miklós házánál, 

Mely ott látszott fejérleni 

A kék hegynek lábánál, - 

S a szép szűzet látá, hallá 

Ő eleven szépében, 

Hamar ismét kegyre olvadt 

A bosszúság keblében. 



Bámúl vala Andor ura 

Változásán, és bánja; 

Fejet csóvált Pater Kanóth, 

A vár barát-káplánja; 

Csudálkozott Elek önnön 

Csuda harczán keblének, 

Sarkából kifordulásán 

Egész természetének; - 



De leginkább csudálkozott 

Lucza Bakacs Eleken, 

Ki csak ritkán jelent most meg 

Más vidéki helyeken; 

S ha ott volt is Devecserben, 

Álmos, tunya, s rest vala, 

Hogy Luczának bús mérgében 

Fuldoklott bal oldala. 



Közelgetett most karácson; 

Várta Lucza magához 

Somló urát; - a karácson 

Hol egy, hol más áldást hoz. 

Most karácson el is múlt már, 

És a szilaj, a makacs 

Elmaradott! - pedig Somlón - 

Mondják, ott sem volt Bakacs. 



Sümegen volt, - oda ment ő 

Az éjféli misére, 

Hol néki a mise alatt 

Nem vélt tűzbe jött vére: 

Mert a karban Lórát hallá, 

Pásztorleány képében, 

Idvezelni a Megváltót 

Mária szűz ölében. 



S tetejétől a talpáig 

Tűzláng folyván erében, 

Éjjel mindjárt lóra kapott 

Szerelmének dühében; 

Meg nem tudván határozni 

Magát szíve habjába ', 

Esze-veszve, megőrűlve 

Nyargalt haza várába. 



Itt vala most a farsang is: 

Várta Lucza magához 

Somló urát; - a jó farsang 

A szűzekre kontyot hoz. 

Most a farsang is elmúlt már; 

De nem jött el a makacs; - 

Van -e Lucza Lórán kivűl? 

Nem is tudta már Bakacs. 



Most Péter jó mesterét már 

Háromszor megtagadta, 

S a Megváltó a világért 

Nagy lelkét már kiadta; 

Haszontalan; most sem jött el 

Luczához a várt Elek, 

« Isten tudja, (sóhajtott az) 

Hol hordják őt a szelek !» 



Eleket ez rég kedvelvén 

A sokat megsokallá; 

Tőle ily megvettetése 

Keblét mélyen furdalá. 

A madarat, a kit szíve, 

Noha kora reménynyel, 

Kalitkában vélt zárhatni, - 

Nehezen bocsátja el. 



S hogy elcsalja most husvétra 

Bakacsot ő magához, 

Levelet írt néki, ezzel 

Vélvén jutni czéljához. 

Feltámadás után későn 

Jött Somlóra a levél, 

Melyben Lucza imígy beszél, - 

Ily fortélylyal, tőrrel él: 



« Elek! Elek! mi dolog ez? - 

Ismérsz -e még engemet? - 

Mi tartóztat hozzám jönni, 

Vigasztalni szívemet? 

Ki sürűen ostromolva 

Őtet kérő többektől, 

Bizodalmat s tanácsot vár 

Barátjától, Elektől. 



Volt egy idő! (emlékezhetsz 

Az együtt élt napokra, 

S a barátság kebelében 

Köztünk történt dolgokra !) 

Hogy Eleknek szilaj szívét 

Értem verni képzeltem, 

S megindúlván barátomat 

Szinte én is szíveltem. 



De, mint látom, mindkettőnkkel 

Csak játszott az érzemény, 

S indúlatunk nem volt egyéb, 

Hanem álom s tűnemény! 

Felejtsük el! - hanem a frigy, 

Melyet régen kötöttünk, 

A barátság, szent maradjon 

Továbbá is közöttünk! - 



Veszedelmes egy leánynak, 

Neme gyengeségében 

Magán lenni, könnyű lapda 

Élte minden ügyében; 

Azért, bár nem leltem fel még 

Hason felét lelkemnek, 

Kénytelen megváltoztatom 

Állapotját éltemnek. 



Odaadom valakinek 

Mindenemmel kezemet, 

Noha - talán késő bánat 

Emészti majd szívemet. 

De, hogy éltem hanyatt-homlok 

Kelepczébe ne essen, 

Látogass meg! - a barátság 

Tanácsoljon, vezessen. 



Hazánk sorsa, mióta ezt 

A félhold letiporta, 

Együtt lévén, tárgya vala 

Beszédinknek gyakorta; 

Egy jó dal jut eszembe itt: - 

A szív mélyen érezi, 

Hogy, a mit mond, bölcsen mondja, - 

A dalt e vers fejezi: 



A sorsnak ily szélvészében, 

Melyben hazánk hányatik, 

Éljünk, éljünk hevenyében! - 

Mert székünk elrántatik. 

Szakaszszuk le az örömnek 

Ma kinyíló rozsáját: 

Holnap talán az ürömnek 

Leljük helyén szalmáját !» 



Gyakran, midőn már markunkban 

Véljük fogni tárgyunkat, 

Akkor látjuk messze esni 

Ugyanattól magunkat. 

Levelének erejétől 

Lucza mit nem reménylett? - 

Bírni vélte már Eleket, - 

De - egészen másként lett. 



Elek szíve mindeddiglen 

Bizonytalan hánykódott 

A kétségek tengerében - 

Most kikötni vágyódott; 

És most Lucza leveléből 

Sejté, hová kellessen 

Kikötnie, hogy élete 

Nyugodt, boldog lehessen. 



S husvét napján, ebéd után 

Somlaival poharát 

Megtöltvén, így szól Kanóthoz; 

« Alleluja, héj barát! - 

Ha az Isten szerencsét ád, 

Esztendőre ilyenkor 

Gazd'asszony lesz Somlóvárban, - 

És jobb kenyér és jobb bor. 



A napokban, vagy sohasem, - 

Meghozom én arámat, 

Kanóth! Kanóth! imádkozzál, 

Hogy jól vessem koczkámat !» 

Imígy szólott s paripára 

Veté magát tüzesen, 

S a várból letekeredvén, 

Eligetett sebesen. 



« Vivat! Deus benedicat! 

( Kortyot hajtván fel egy jót) 

Éljen Lucza, az asszonyunk !» 

Igy kiálta fel Kanóth; 

Kinek száraz csuklyájába 

Semmikép sem férhetett, 

Hogy a gazdag Lucza mellett 

A szem másra eshetett. 



De hibásan jövendölt ő: 

Eleket nem Luczához, - 

Sümeg felé ragadta volt 

Más indúlat Lórához. 

Nyögött a föld, valamerre 

Bakacs úrfi vágtatott, 

S porfellegbe kerekedve 

Félre menni láttatott. 



A szerelem, bármi picziny 

Akkor, midőn támad ő, 

Sóhajtástól és könnyektől 

Igen hamar nagyra nő; 

S midőn az ész, fel sem vévén, 

Báb- s játéknak véli még, 

Már óriás, kit meg nem tör 

Sem erő, sem mesterség. 



Szintén így járt Mester-Lóra; 

Vidám s fürge azelőtt, 

Andalgott most, - mert keblében 

Egy indúlat támadt s nőtt, 

Mely ő egész valóságát 

Bakacshoz úgy rángatta, 

Hogy ellenét, bár akarta, 

Semmivel sem állhatta. 



Bús volt Miklós napja óta, 

Nyalván csontja veleit 

A keblébe rekesztett láng, 

S felforralván ereit. 

Hervadozott arczájának 

Lilioma s rózsája, 

Halvány ködben borong vala 

Tetemének pompája. 



Mindég magán kívánt lenni, 

S közepette dolgának 

Képzetekbe merűlve űlt, 

Bús volt hangja lantjának. 

A leánykor játékai 

Őtet most nem múlatták; 

Barátnéi hatost futni 

Soha meg nem kaphatták. 



S most, midőn a madaraknak 

Ezerhangú dalaik 

Zengedeztek, s fakadoztak 

A fáknak virágaik - 

Oly nagyokat sohajt vala, 

Hogy szűk vala mellének 

A fűzött váll, - sőt szűk vala 

Ez a világ szívének. 



A bölcs Kálmán leányának 

Néma baját értette, 

Sőt a szívnek ismérője 

Az okát is sejtette: 

S bús gondjában az andalgót 

Néha meg is dorgálta; 

De - nem használt; s az agg atya 

Bús, ősz fejét csóválta. 



Most husvétnak szép estvéjén - 

Kálmán könyvet forgatott, 

Lóra kinn volt az ereszben 

S álmadozva űle ott; - 

Egyszerre nagy sikoltással 

Béoson a szobába: 

« Jaj! ki jön itt ?» ezt rebegi, 

S kapkod szorúltságába '. 



Kifut megint, - s mint a galamb 

Karvalyt látván, házába 

Lövel, szintúgy illan Lóra 

S ellappan a konyhába '. 

A sebesen nyargalástól 

Porosan és tüzesen 

Bakacs úrfi jött Kálmánhoz, 

S imígy kezdé szívesen: 



« Víg husvétot, Kálmán bátya! 

Békességet, bőséget !» 

« Hozta Isten uraságod ', 

Bakacs úrfi! s mi végett? - 

Mi szél hoz ma (úgymond Kálmán) 

Egy vőlegényt házomba? - 

Hallám bizony a conventben, 

S több helyt is, több izromba.» 



Meghökkene Elek úrfi, 

Kálmántól nem várta ezt: 

« S a szorgos hír, (kérdi tovább) 

Halljuk, bátya, mit ereszt ?» 

« Hogy Devecser kisasszonya 

Asszonykép megy Somlóra, 

( Felel Kálmán) Alleluja! 

Szálljon áldás a jóra! 



Maga lévén Ádám, nem jó, 

( Isten maga mondotta) 

Hogy az ember maga legyen, 

S Évát azért alkotta. 

Adja az ég, Bakacsokból 

Egy fergeteg támadjon, 

Melyből a tar kobakokra 

Halálzápor szakadjon !» 



« Megállj, Kálmán! (mond az úrfi) 

Vegyed előbb kezemet, - 

( S felüt véle) ismérjed meg 

Szívemet és eszemet: 

Esküszöm a magas égre! 

Az ő tüze emészszen, 

Ha hazudok! - soha Lucza 

Feleségem nem lészen. 



Halljad, Kálmán! becsűletes 

Szittya vér foly eremben; 

Miklós napja ót él már 

Egy indúlat keblemben: 

Kálmán, Kálmán! leányod ez, - 

Hím nélkűl van beszélve, - 

Ő vagy senki, - most vagy soha, - 

El van bennem tökélve !» 



Meglepé ez Kálmán mestert, 

S tüzes éles szemekkel 

Általszúrá Elek úrfit; - 

Ez, egyenes lélekkel, 

Kiállván nyíltekintetét 

A kémlelő atyának, 

Így folytatja még szavait 

Kitört indúlatjának: 



« Ha Lóra nem útál engem, 

Add nékem leányodat! - 

Kálmán bátya! fogadj vődnek, - 

Nem bánod meg dolgodat. 

Szeretem én a galambot, 

Jobban mintsem éltemet, - 

Véle osztom, ha elveszi, 

Értékemet, szívemet !» 



S rövideden légyen mondva: 

Tetszett Elek Lórának, - 

Az atya nem ellenezte, - 

És gyűrűket váltának. 

S az örömnek érzeménye 

Úgy megtölté kebleket 

A mátkáknak, hogy csak alig 

Lelék immár helyeket. 



Legboldogabb időpontja 

Az emberi életnek, 

Melyen legszebb reményei 

Már-már - teljesedhetnek! 

Elfelejtvén ebben a szív 

A múltaknak ürömét, 

Együtt érzi a jelenlét 

És jövendő örömét. 



De Kálmánt, ki elgondolta 

Élte forgó sorsait, 

A sorsnak az ő mentében 

Visszás keresztútjait, 

Egy nem értett titkos érzés, 

Melyet el nem verhetett, 

Úgy elfogta, hogy öröme 

Teli még sem lehetett. 



S nemsokára, - vasárnapon, - 

A nap épen nyugvóban, 

Selyemben és patyolatban, 

Szép hat lovas hintóban, 

Lobogó szép keszkenőkkel, 

Dörögve a köveken, 

Nagy pompával, nagy robbajjal 

Végig Sümeg- s Rendeken. 



Imígy viszi vala haza, 

Öröm vervén keblébe ', 

Bakacs Elek Mester-Lórát, 

Somlóra fel fészkébe. 

Vélek méne Kálmán mester, 

Nem hagyta el Lóráját, 

Véle vitte volt könyveit 

S bú-oszlató hárfáját. 



Somlón készen vala Brúnó, 

A dömölki apátúr, 

Öszveadni a mátkákat, 

Egy öreg, ősz, tisztes úr. 

Brúnó s Kálmán megpillantván 

Egymást, kiki elbámult: 

« Kéry Kálmán! (kiált Brúnó) 

De ő hiszen már kimúlt ?» 



« Kéry öcsém és barátom! 

Te hazámnak oly fia, 

Milyent többé soha nem szűl 

Az eltiprott Hunnia! -» 

« Én vagyok az, (felel Kálmán) 

Öcséd, Brúnó, s barátod; 

Én testestől és lelkestől, - 

S nem árnyék, a mint látod. 



De lassan! mert ellenségim, 

Ha életben sejtenek, 

Noha most már könnyen halok - 

Legitten elejtenek.» 

A két öreg egymásnak itt 

Nyakára ráborúlva, 

Némán sír, - a fájdalomtól 

Szavok el van szorúlva. 



« Kéry, oh te rég siratott! - 

Hazám kidűlt gyámolya! 

Oda Lajos! - s országában 

Szolimán úr s Zápolya !» 

Zokogva így szólott Brúnó, 

Fájván a szív mellében, 

S zavarosan kóvályogván 

A történtek fejében. 



Itt Elekhez fordúl Kálmán, 

S imígy beszél hozzája: 

« Fiam, vőm! most hát tudod már, 

Ki a mester Lórája? - 

Nemzetsége több százados, 

Jószágiktól megfosztá 

Zápolya a Kéryeket, 

S barátira felosztá. 



Elesvén már Magyarország, 

Lórát anyja véréből 

Kapom vala karjaimra 

Három gyilkos körméből. 

Én sem volnék azóta már; 

De szánván e csecsemőt, 

Más országba, békességbe 

Karjaimon vittem őt. 



Búbánatban neveltem fel; - 

De nyúgtom nem lévén ott, 

Haza jöttem, mihelyt Lóra 

Olyan lett, hogy járhatott: 

Hogy legalább - siettetvén 

A bú végső napjaim, - 

Hazám édes kebelébe 

Rakhassam le csontjaim! 



Volt nékem egy fiam is még, - 

Isten tudja, ha él -e! - 

Porkolábom, egy jó ember, 

Erdélybe ment ki véle. 

Vőm! boldogítsd leányomat! - 

Te, leányom, férjedet! 

Ez a tárgya e szent frigynek, 

Mely édeni eredet. 



Férj, te vagy az erősebbik: 

Légy oltalom, védelem; 

Feleség, te a gyengébbik: 

Légy öröm és szerelem; 

Férj, te vagy az okosabbik: 

Adj tanácsot értelmes; 

Asszony, légy te bizodalmas, 

Engedelmes, figyelmes. 



Férj, te vagy a háznak ura, 

Háznak feje, félelme; 

Te, asszony, a háznak szíve, 

Malasztja és kegyelme. 

Hazafiak, társak, szülők, 

Jók és hívek legyetek! - 

Férj, feleség, ketten egyek: - 

Légyen áldott frigyetek! 



Szerelmetek édenjében 

Kigyót ne találjatok! 

Mely megölje egymás eránt 

Való bizodalmatok: 

E zarándok emberlétnek 

Legigazabb szentsége, 

Legédesebb bizonyosság 

Két jó szívnek hűsége. 



Soha azt ne érezzétek, 

A mi most fáj énnékem! - 

Jusson néktek annyi öröm, 

Mennyi - keserűségem.» 

Itt elnémúlt, kiujúlván 

Szíve minden sebjei; 

S agg arczáján egymást űzve 

Gördűltek le könnyei. 



Egymásba átszakad vala 

A két agg szív fájdalma; 

Egymásba átömlik vala 

A két agg szív siralma; - 

S egymásra rá homorodva 

Árpád nemes két fia, - 

Így siraták hazájokat, 

Tégedet, óh Hunnia! 



De az ifjúság öröme 

Kicsapongó árjával 

A két aggnak fájdalmait 

Elragadá magával: 

Mert a két szív telisége 

Most a megnyílt ajkokon 

Úgy ömlött ki, mint az elzárt 

Csermely a nyílt gátokon. 



Ott állának; - s Elek Lórát 

Átölelvén karjával, 

Mint a tenger a világot 

Az ő vészes habjával, - 

Úgy tetszett, hogy a szíveket, 

Kiket öszvetett a pap, 

Semmi eset el nem választ, - 

Hanem az ítéletnap. 



Az ő első szerelmeknek 

Fennen égő tüzében, 

Épség, erő, ártatlanság 

Mind a kettő testében, 

Valóságok, egymás szoros 

Tüzes ölelésében, - 

Elolvadni látszik vala 

A kény gyönyörűjében. 



Kálmán Somlóvárban maradt, 

Kéry csupán azoknak, 

Kikkel szíve öszvehangzott, - 

Kálmán mester másoknak. 

Leányának szerencséjén 

Annyira felvidúla, 

Hogy ajaka mosolygásra 

Mégis többször vonúla. 



De Elek vén porkolábja, 

Illyés, fejét csóválta; 

Az úrfinak házasságát 

Helytelennek találta. 

Irígy szemmel nézi vala 

Mind asszonyát, mind Kálmánt: 

« Ottan legjobb, (így dörmögött) 

A kit hová a sors szánt.» 



Nem jó véget jövendöle 

Kanóth s Illyés e frigynek; 

Gyászt kívánván szíve, gyászt lát 

Szeme is az irígynek. 

De akárki, bár jót kívánt 

Lórának és Eleknek, 

Gyászt látott, haj! támadtában 

E szomorú jeleknek: 



Mint a setét holló-sereg 

Várna s Mohács térére 

Feketén száll, s széles vala - 

Az elestek testére: 

Egy bús, komor, fekete éj 

Úgy lepé a világot, 

Hogy Elek az öröm-ágyba, - 

Mint Édenbe, béhágott: - 



S hogy éjfél lett, - Somló felett 

Zászlóképen lebegett 

Egy vérvörös folt az égen, - 

A ki látta, rettegett. 

S ugyanakkor a vár tornyán 

Három versben kiálta - 

Hosszasan a halálmadár. 

Illyés fejét csóválta. 



Sok leány volt, ki Eleket 

Szíves gondolatival 

Ugy béfoná, mint orsóját 

Fonalának szálival. 

S most, hogy híre széjjel terjedt 

Az ő házasságának, 

Ezen szűzek bámultokban - 

Majd mind kővé válának. 



Szidták szegény Mester-Lórát, 

Sümeg szegény mesterét, 

Ki elkapta kezek elől 

Az ifjúság czímerét. 

Csaby az ő leányival 

Sok ideig vesződött, 

Mert Elekkel mindegyike 

Igen sokat törődött. 



Mindazáltal a sok közűl, 

Kik Eleket sohajták, 

Kik magokat a szép Elek 

Karjaiba ohajták, 

Lucza volt, kit a történet 

Legsajnosban érdeklett: 

Mert reménye vasmacskája 

Most rútúl megfeneklett. 



Balúl véled, óh asszony-nem, 

A férfiú-szíveket 

Bujasággal megfoghatni, 

S megtarthatni ezeket: 

A szűzesség, a szemérem 

Köt csak olyan kötéllel, 

Mely nem bomlik, nem szakadoz 

Mindjárt minden új széllel. 



Hogy eljutott Devecserbe 

A hír Lucza fülébe, 

Felfortyant az, - méreggé vált 

Minden csepp vér erébe '. 

Dúlt-fúlt, fogát csikorgatta, 

Véres bosszút kiáltott; - 

Kész lett volna öszverágni 

Eleket és Lórát ott. 



Szilajabb a mérges asszony 

Bosszújának tüzében, 

Mint a tigris vagy hyéna 

Kölykét vesztett dühében. 

Epét, mérget főző volkán 

Az ilyennek kebele, 

Hogy tetteit kiokádván, 

Az ember elhal bele. 



Ezerféle bosszút gondolt, 

Képzelt Lucza magának, 

Egyik szörnyebb a másiknál; - 

De több kellett Luczának. 

« Nem most, álnok, (így dühödött) 

Bosszúm kora volna még; 

Úgy legyen, hogy - midőn meglett, 

Vért sírjon az emberség: 



Ha majd nem lesz szívén kívűl 

Egyéb kincse éltednek; 

Ha majd nem lesz csókján kívűl 

Más élelme szívednek; 

Ha majd nem lesz ölén kívűl 

Lelkednek más nyugalma: - 

Akkor csapjon reád bosszúm, - 

Álnokságod jutalma.» 



Mondta; - és elvicsorodtak 

Mérget őrlő fogai, 

Méreg-görcstől vonagoltak 

Teste minden tagjai. 

Hogy bámult a szörnyetegen 

Minden ördög pokolban, 

Látván, hogy egy asszonyszívben 

Százszor fenébb pokol van. 



Somlón kiki boldog vala 

Urtól fogva szolgáig; 

Felhág vala boldogságok 

A lehetség pontjáig. 

Boldog vala férj s feleség, 

Mint egymásnak karjában 

A legelső emberpár volt 

Még ártatlan korában. 



Elvonúlva a világtól 

S az ő kötelékitől, 

Az emberi társaságtól, 

A csábúlás lesitől, 

Ugy éltek ők Somlóvárban, 

Mint a madár fészkében, 

A szerelem ezerféle 

Lelki testi kényében. 



Meghódolván a szilaj szív 

A szép asszonyléleknek, 

Lóra mellett szelídebb lőn 

Természete Eleknek; 

S nagy lévén a bölcs Kálmánra 

Az ifjúnak figyelme, 

Világosabb lőn fejében, 

Élesebb lőn értelme. 



Esztendő elfolyta után 

Somlón épen sokra gyűlt 

A boldogság: mert a szép hölgy 

Egy gyönyörű fiat szűlt. 

Midőn szűlte, nem érezte 

Fájdalmit az anyának, 

Elképzelvén fia felett 

Örömit az atyának. 



Könnyes szemmel kapta fiát 

Bakacs úr a karjára, 

S lelke szinte oda ömlött 

Szerelme két tárgyára. 

Megörűlve ontván rájok 

A könnyeket, csókokat, 

Szerelme tűz záporával 

Majd megfojtá azokat. 



Nagy volt onokája felett 

Kálmánnak is öröme; 

Általa megédesedett 

Ujra élte üröme, 

A kisdedet gyengédeden 

Ő is ölébe zárja: 

« Hozott Isten! (így szól hozzá) 

Világnak új polgárja. 



Adja Isten! hogy ember légy: 

Ép és erős, bölcs és jó, - 

Józan, okos, jámbor, igaz, 

Jó s bal sorsban állandó. 

Adja Isten! hogy magyar légy, - 

Lelkes magva Árpádnak; 

Szemes őrje, hív védője, 

Erős gyámja hazádnak. 



Imígy lészsz te majd öröme 

Apád, anyád éltének, 

Dicsősége Hunniának, 

Gyásza Ómár népének !» 

Az új polgárt az életbe 

S világba így avatta 

Kálmán szíve, s könnyeivel 

Áldását rá folyatta. 



Ott ülének a boldogok 

Gyakran az éj csendjében, 

A csillagos mennybolt alatt, 

Egymás meleg ölében; 

S Kálmán fenn a vár ablakán 

Ossiáni dalokban 

Várna s Mohács siralmait 

Mondá mély s bús hangokban. 



Lóra anya s gazda-asszony, 

Csupán édes tisztében 

Tölti vala a napjait 

Somló békes körében. 

Boldog lévén, boldogított 

Minden hozzá tartozót; 

Csak ha mással megoszthatta, 

Ugy szeretett minden jót. 



Midőn nyári szép estvéken 

Néha lantját pengette, 

Ha még zengett szavának is 

Édes hangja mellette, - 

Megbájolva fülelt akkor 

Alatt a szőllőmíves, 

Kételkedett, hogy emberi 

A lelkes hang és szíves. 



Tartóztatta lélekzetét, 

Vélvén, mennynek angyala 

S nem más, kinek a magasról 

Ily gyönyörűn zeng dala. 

Dicső, kegyes, gyönyörű hölgy! 

Százszor boldog a földön, 

Kinek, téged szerelmével 

Átfoghatni szabad lőn! 



Elek úr most ritkán ment ki 

Gazdasága köréből, 

A vadászat csalta csak ki 

Néha boldog fészkéből: 

A hol sok lenyílalt fürjjel 

Tölté Zsuzsi táskáját, - 

Szellő sok elkapott nyúllal 

A nyeregnek kápáját. 



Kálmán, a nagy s bölcs hazafi, 

Tartván, hogy majd vejében 

A bajnok ellágyulhatna 

A szerelem ölében; - 

Hogy a vértől el ne szokjék, 

Vérnek kellvén folynia, 

Ha ki akar szabadúlni 

Pogány kézből Hunnia; - 



Hogy, a midőn karját kéri 

A hazának védelme, 

Honn ne fogja ölelésre 

Azt a szép hölgy szerelme; - 

A vadászat ingereit 

Benne önnön bizgatta, 

Hogy forgassa fegyvereit, 

Ipa önnön biztatta. 



S nem sokára el is jöve 

Az idő, hogy Hunniát 

Új veszélyek fenyegetvén, 

Az minden még hív fiát 

Lóra, talpra kiáltotta: 

Hogy ezen új csapástól 

Mentenék meg édes anyjok' - 

Talán a végromlástól! 



Mert Szolimán, Izabella 

Királynénak szavára, 

Meg' rácsapott a magyarnak 

Meghasonlott honjára; 

S majd Budáig tódúla már 

Kontyosinak árjával, 

A nélkül, hogy gátolhatná 

Őt a haza hadával. 



Immár szerte lobogtanak 

A vármegyék zászlói; 

Felkelésre szólítottak 

Harsány tárogatói: - 

Gyűlekezett a nemesség 

Az életet megvetve, 

A haza szent védelmére 

Lovag, gyalog sietve. 



Első volt a felkelésben 

Ura Somló várának; 

Nem lágyúlt el a hölgy mellett 

Boldog férje Lórának: 

Öszveszedett lovagjait 

Egy csoportba állítá, - 

S általölelt kedveseit 

Szívesen így szólítá: 



« Megyek én is, Lóra lelkem, 

Szívem édes kedvesse! 

Édes hazám váltságára, - 

Dolgunk Isten vezesse! 

Légy helytartóm, apa édes, 

Míg megint itt lehetek! - 

Gondját viseld mindenemnek, 

Lóra, a mit szeretek! 



Hahogy hazám védelmében 

Vérzeni kell éltemnek, 

Vigasztalódj ', édes anyja 

Fenmaradó véremnek. 

Ne sírj! remélj, jó szerelmem! 

Meglátlak még bennetek '; - 

Bizzunk Isten jóvoltában: - 

Az Úr légyen veletek !» 



Itt Elek felveté magát 

Tigris paripájára; - 

Lóra könnye sűrűn hullott 

Ölben alvó fiára. 

Kálmán komoly tüzes szemmel 

Nézett vitéz vejére, 

És magában áldást mondott 

A magyar had népére. 



Lova hátán így szól Elek: 

« Szerelmem, kis kölykemet 

Add még egyszer az ölembe, - 

Hadd éréntse szívemet !» 

S felvevé, s úgy megszorítá 

Kis fiát a pólyában, 

Hogy rítt az és szinte megfúlt 

Atyja tüzes csókjában. 



Lovát immár kifordítván, 

Elek úr ezt mondá még: 

« Egyre kérlek még, kedvesem, - 

A dolog csak kicsinység; 

De szerelmed nagyságát majd 

E kicsinyből ítélem; - 

Férjed kedvét, jó feleség, 

Nem szeged meg, úgy vélem? 



Viseld gondját madaramnak, 

A fürj-ütő Villámnak, - 

Szellő kedves agaramnak, 

Drága, dicső kutyámnak! 

A mennyire te ezeknek 

Majd gondjokat viseled, 

Úgy vélem, hogy örömimet 

Egyannyira kedveled. - 



Édes apánk olvasgatni - 

Én vadászni szeretek: 

Viseld gondját állatimnak, - 

Menjünk! - Isten veletek !» - 

Mondta, s elment; véle Andor, 

Buda alá Zrínyihez, 

A hol hozzá állott hazánk 

Többi nemes hősihez. 



Keservesen sírt a szép hölgy, 

Fájván a szív keblében; 

Ázott fia a keserű 

Könny-özöntől ölében. 

S mintha örök megválása 

Lett volna ez Elektől, 

Szíve szinte megrepedett 

A gyász érzeményektől. 



Csendes vala Somló vára 

Elek ott nem létében; 

Lóra, mint egy bús gerlicze, 

Úgy űlt özvegy fészkében: 

Maga soha, cselédjei 

Igen ritkán jártak ki; 

Somlóra is, Brúnón kívűl 

Ritkán ment fel valaki. 



Írt vagy izent övéinek 

Elek, mikor lehetett; 

De Somlóra rugaszkodni 

Soha ki nem telhetett: 

Mert Szolimán fenyegetvén 

Százezernyi népével, 

A maroknyi magyar tábor 

Érzé, ha egy ment is el. 



Napok, hetek és hónapok 

Érkeztek és távoztak; 

De sem Somlón, sem Budánál 

A dolgok nem változtak. 

Lóra asszony Elek helyett 

Elek fiát csókolá, 

Örűlt, midőn vonásait 

Benn fellelni gondolá. 



Ablakánál könyökölve 

A szép nyári estvéken, 

Szemeit ott legeltette 

A kies al-vidékben: 

Hol a holdnak bizonytalan 

És remegő fényében 

Ezerféle forma s alak 

Lebeg vala szemében. 



Ezer karú óriássá 

Kápráz a fény minden fát, 

Melyet Lóra ily estvéken 

Somló öve körűl lát: 

A múltban és jövendőben 

Jártak gondolatjai; 

Vitéz férjét féltik vala 

Szíve kívánatjai. 



Elek kedves állatinak 

Jól folytanak napjaik, 

Lóra asszony gondjainak 

Ők lévén fő tárgyaik; 

Ezerszer is simogatta 

Férje kedves agarát, 

Mindég maga etette volt 

Férje kedvelt madarát. 



De egyszerre, - épen midőn 

Elek napja folytába' 

Súlyos markok hanyatlottak 

A sarlóknak horgába, - 

Lóra előbb vélte volna, 

Hogy a rendelt határból 

Ég, föld kilép: - Szellő, Zsuzsi 

Eltűntenek a várból. 



Az esetre Lóra asszony 

Annyira megdöbbene, 

Hogy, értvén azt, lábairól 

Szinte hanyatt billene: 

Megakadtak gondolati 

Máskor okos eszének; 

Megrekedtek az erei 

Testét folyó vérének. 



« Jaj, jaj nékem! (így sírt-rítt ő) 

Nem hisz meg majd szavamnak! 

Hogy gondjokat viseltem én - 

Majd jobban, mint magamnak! 

Hogy öröme életének 

Kedve az enyimnek is! - 

Nem hisz meg jaj! - s azt mondja tán, 

Álnok voltam és hamis !» 



S valahány volt a cselédje, 

Annyifelé küldötte; 

S reménykedve, könyörögve 

Szíveikre kötötte: 

Keressék az elveszteket, 

A hol hírek hallatik: 

Annak, a ki megtalálja, 

Nagy jutalom adatik. 



Elszéledtek a cselédek, - 

S mindenegyik másfelé 

Szorgalommal vizslat vala, - 

Mert szereté, tisztelé 

Mindenegyik jó asszonyát; 

De egyenként megtérvén, 

Csak így felel mindenegyik: 

« Szerencsétlen jártam én !» 



Az elvesztek, - minden kis jegy 

A sólyomban s agárban 

Ismérhetőkép lefestve, - 

Minden közel vásárban 

A vegyesen gyűlő népnek 

Ki voltanak kiáltva, 

Vélek a dij, melylyel azok 

Ki lennének majd váltva: 



Szép paripa a nemesnek; 

Borjas tehén parasztnak: 

E jutalmak is sok embert 

Keresésre szalasztnak; 

Haszontalan! veszve maradt 

A kutya és a madár: 

S a szép Lóra szemeiből 

Szüntelen folyt a köny-ár. 



Egy emberre gyanakodtak, 

A ki Somló várában 

Gyakorta megfordúl vala 

Kanóth barát dolgában; 

Kit az nap is Somlón látott 

Bakacs úrnak udvara, 

Hogy elveszett mise alatt 

Kutyája és madara: 



Haszontalan! veszve maradt 

A kutya és a madár, 

S Lóra asszony szemeiből 

Szüntelen folyt a köny-ár 

Kálmán Lórát haszontalan 

Vígasztalta, kérlelte; - 

Komor maradt, - néma és bús, 

És kezeit tördelte. 



Most, hogy Elek, - ki Zrínyivel 

Buda alúl elmene 

A horvátok földjét dúló 

Vad tatárnak ellene, - 

Sorsa felől övéinek 

Rég nem izent, se nem írt, 

Lóra, ki ezt nem tudta volt, 

Bújával már alig bírt. 



Rövidűltek már a napok; 

Közel vala az ősz már, 

Midőn a nap fergeteggel, 

Hideggel és széllel jár; 

És Szolimán jancsárokkal 

Töltvén elébb várait, 

Egyszerre felkerekedik, - 

S haza viszi hadait. 



Eloszlott a magyar had is: 

S jobb jövendő fejébe' 

Kiki vígan haza indúlt 

Őseinek fészkébe. 

Bakacs úr is, a szerelem 

Vonagolván inába ', 

Sebes folyvást iget vala 

Kedves hölgye karjába. 



Az útban, mely Veszprimbe visz 

Devecserből s köréről, 

Egy csárda volt a Bakonyban, 

Jeles több jó féléről; 

« Betekints» volt neve annak; 

A mily jó bor csapjából, 

Oly jó víz folyt csörgedezve 

Mellette egy sziklából. 



Egy kies völgy ölében volt 

Fekvése e csárdának: 

Jól esett itt kipihenni 

Embernek és marhának; 

Álom lepte meg az útast 

A gyöp puha selymében; 

Úntig lakott a fáradt ló 

A völgy kövér füvében. 



Egy vasárnap vala épen, 

Hogy haza vett útjába' 

Bakacs úr is betért ide 

E bakonyi csárdába; 

Hol eloltván szomjúságát 

Mind az úr, mind lovásza, 

Andor ura s maga lovát 

A fűre kipányvázza. 



Most a lovak szájában már 

A fű egyre ropogott; 

Andor egy nagy bokor megett 

Mély álomban hortyogott; 

Elek oda lévén dűlve 

Egy tölgy görcsös tövéhez, 

Szív-szakadva, sohajtozva 

Vágyott kedves hölgyéhez; - 



Hogy egyszerre a füleit 

Reménytelen meghatja 

Egy közelről hangzó ének 

Lanttal kísért szózatja. 

Meghökkent ő, - felborzadtak 

Feje minden szálai, - 

Mert mérgesek, - ezek voltak 

Az éneknek szavai: 



« Az asszony-szív, mint az avar, 

Igen hamar lobbot vet; 

De mire megujúl a hold, - 

Már nem érez az hevet; 

S a legszentebb érzésekkel, 

Férje boldogságával, 

A természet kötelivel 

Úgy játszik, mint koczkával. 



Az asszony-szív a hívséget 

Csak szükségből isméri: 

Csak a rút hív, kinek szívét 

Már az ördög sem kéri. 

Legédesebb dicsősége, 

Imádtatni többektől; 

Csupán egynek híve lenni - 

Ne várd soha szépektől. 



Tud szeretni az asszony-szív, - 

De csak magát s kényeit; 

Ő magának Isten s világ, 

S ekként teszi tetteit. 

Ha kit kénye boldoggá tesz, 

Csupán kedvelt magáért 

Történik az, nem pediglen 

Másnak boldogságáért. 



Töredékeny, mint a cserép; 

S mégis konok s mereven, 

Zsémbes, buja, hívalkodó, 

A mi benne eleven. 

Legfőképen a hívságnak 

A legjobb is ily rabja, 

Hogy éltének rendjét, módját 

Egyedűl csak az szabja. 



Bolond, a ki igaz szívvel 

Csügg egy asszony szerelmén: 

Álnok az és állhatatlan, 

A fiatal, mint a vén. 

Bolond, ki az asszony-szónak, 

Esküdjék bár, többet hisz, 

Mint a mit egy porszem nyomna, 

Melyet minden szél elvisz. 



Bolond, a ki homokjára 

Az asszony-szív kényének 

Állandóul véli tenni 

Szerencséjét éltének. 

Bátrabban áll szerencsédnek 

Épűlete a jégen, 

Mint a jégnél sikosb szíven - 

Az asszonyi hívségen. 



Csak tréfánkra, játékunkra 

Van teremtve ez a nem; 

A külseje bájló, vonzó, - 

De belseje fertelem. 

Csak a ki ezt nem isméri, 

Az tiszteli, szereti; 

Az okosabb örömére 

Fordítja - és neveti. 



Tiéd vala, héj, férfi szív, 

Az uraság a földön, 

De Évának csélcsap kedve 

Téged, szegény, rabbá tőn! - 

Vedd vissza az uraságot, 

Melyet erőd felada 

A szépnek, ha tőle a jó 

Már annyira szakada !» 



A lantosnak kígyó-nyelve 

Még jól el sem végezte 

A szót, melylyel jelentőleg 

Énekét béfejezte; 

Hogy Bakacs úr felpattanva 

Oda lövell hozzája, - 

Jobban borzad, hogy szemével 

Egyet pillant reája: 



« Ki vagy, undok? (így szólítja) 

Férfi külső tolladdal, 

Mérges kígyó belsőképen, - 

Asszony te is szavaddal! 

Ki vagy? nyisd fel sisakodat, 

Mutasd, ha van, arczádat! 

S ha oly vagy, a milyt festettél, 

Hadd pökjem le pofádat !» 



« Egy nyomorúlt katonáné, 

( A lantos így válaszolt) 

Ki férjével együtt Budán 

Esztendeig fogva volt. 

Jól intézte a jó Isten, 

Hogy a nememet elrejtvén, 

A fajtalan pogányságnak 

Fertője nem lettem én! 



Hogy végre elbocsátának 

A fogságból bennünket, 

Elmetszék, - az átkozottak! 

Az orrunkat, fülünket. 

Utálattá, fertelemmé 

Levénk, szegény állatok! 

Szolgálatba bélt-keverő 

Képemmel nem állhatok. 



Sisak fedi ábrázatom, 

Nehogy annak, ki meglát, 

Tekintetem tán elnyomja 

Szánakodó irgalmát. 

A muzsikát egy talián 

Katonától tanúltam: 

Kenyerem lett, haj! mióta 

Ennyire elrútúltam.» 



« A menny tüze égessen el, 

Éles nyelvű boszorkány !» 

Úgymond Elek boszonkodva, 

Hogy szeme is szikrát hány: 

« A menny tüze sujtson mérges 

Énekedre, nyelvedre! - 

S hol vetted, a mit okádál, 

Mérges béka, nemedre ?» 



« Felindúla szavaimra 

Kegyelmed, a mint látom, 

( Mond amaz) de hallgasson meg: 

Ezelőtt egy barátom, 

Kit, míglen ő táborban volt, 

Hitvese otthon megcsalt, - 

Egy szép, írástudó legény 

Csinálta volt ezen dalt. 



A múlt éjjel Somló-várban 

Kértem szállást s kenyeret; - 

Jó s dús urak a Bakacsok: 

Szegényt százat, ezeret 

Táplálnak ők; - s a mit tegnap 

Somlón láttam s hallottam, 

Az eszembe hozta a dalt, 

Melyet imént mondottam.» 



« S mit láttál hát Somló-várban 

E rút dalhoz hasonlót? 

Mit hallottál, (kérdé Elek) 

Ha nem szépet, ha nem jót? - 

Mit láttál ott ?» (kérdé Elek, 

S minden szőre felállott ,) 

« Mint van Bakacs hölgye s fia? - 

Mit hallottál, láttál ott !» 



« Azt (felel ez ), hogy míg Bakacs 

Sok ezered magával 

A hazáját és övéit - 

Tán vérének folytával, - 

A pogánynak dúlásától 

Megmenteni igyekszik: 

Addig hölgye szerelmétől 

Fészkében más melegszik.» 



« Hazudsz, ringyó! (ordít Elek) 

Hordd el innen testedet, 

Mert az orrod s füled után 

Küldöm czinkos nyelvedet !» 

« Megbocsásson, kelmed uram! 

Mind ezt én így hallottam, 

( Mond az asszony) a hallottnál 

Többet én sem mondottam. 



Bár Bakacsnak mondhatnám ezt, 

Néki önnönmagának: 

Megköszönné, ha szemei 

Általam megnyílnának.» 

Elek fogát csikorgatta, - 

Kezéből két ököl lett: - 

« Mondd csak tovább !» ezt mormolta, 

S ez tovább így beszéllett: 



« Azt szememmel láttam tegnap 

Midőn a nap nyugodott, 

Hogy Bakacsné egy úrfival 

Ölelkezve űle ott, 

Holott magok a cselédek 

Mondják, hogy száz olyant ér 

Az ő urok, kit valóban 

Minden ember is dicsér. 



Pedig bizony, örökös kár! 

Hogy ily rútúl megrontja 

A Bakacs vért egy nyomorúlt 

Orgonásnak porontya; 

Kit, - egy gazdag és nemzetes 

Szép kisasszonyt megvetvén, 

Emel vala karjaiba, - 

Legalább így hallám én. 



A vén mester a leányát 

Nemcsak hogy nem téríti, 

Sőt, mint mondják, az urakat 

Néki maga keríti.» 

« Hallgass, ringyó! (ordít Elek) 

Hallgass, mert megfojtalak, 

Mert kitiprom a béledet, 

Mert pokolba ontalak! -» 



« Nem csudálom », - szavát bátran 

Az asszony így folytatja, - 

« Hogy Bakacsnak gyalázatja 

Kelmedet így meghatja. 

Csak mindenkor igaz marad: 

Nem volt, nem lesz soha jó, 

Akármit is összekötni, 

A mi öszve nem való.» 



Mint a midőn csattog, ropog 

Az ég, s a föld megrendűl, 

Ugy rázkódik meg Elek itt - 

S valósága felzendűl, 

Dúl, fúl, habzik minden csepp vér 

Háborodott erében, 

És vonagol minden ideg 

A méregtől testében. 



Nem szól, - nyelve ólommá vált 

A méregtől szájában; 

Nem szól, - hanem iszonyúkat 

Forgat tüzes agyában; 

Nem szól, - szívét a fájdalom 

Nyomja, zúzza, szorítja! - 

Vizsga szemmel néz emez rá, 

S Bakacsot így szólítja: 



« Egy szép sólyom s egy szép agár 

Vagyon a birtokomban, 

Hasonlókat nem láttam még 

Messze földön jártomban, 

Úrnak valók, - a szegénynek 

Sok pénzébe tellenek, 

Somlón vettem; - oda adom, 

Ha kelmednek tetszenek! 



Ez úri két állathoz én 

Különösen jutottam: - 

Somlón bezzeg megtörtént az, 

A mit imént mondottam: 

A legszentebb érzésekkel, 

Férje boldogságával, 

A természet kötelivel, 

Ugy játszik, mint - koczkával. 



Bakacsnak volt e két állat, 

Mondják, igen kedvében; 

De Bakacsné nem tartván jól 

Férje kedvét eszében, 

Általadá az úrfinak, 

Ki most Somlón nála ül, 

Férjét s kedvét fel sem vevő 

Szerelmének jeléűl. 



Az úrfi nem lévén vadász, 

Lovászának vetette: 

Ki azután olcsó pénzért 

A kezemre ejtette.» 

Bekiált itt a csárdába 

Általható szavával: 

« Hallja -e kend? - Ide (úgy mond) 

A madárral s kutyával !» 



S egy katona lép gyorsan ki 

A magános csárdából, - 

Nem láthatni, sisak fedvén, 

Semmit ábrázatjából; 

Gondosan tart karján, lánczon 

Egy szép sólyom-madarat, - 

Jobb kezében pórázon hoz 

Egy szép ordas agarat. 



Legottan, hogy Elek urat 

Szemével megtalálja 

Az agár, fülét hegyezi 

És a farkát csóválja; 

Egyet ugrik, - elszabadúl 

És Elekre rálövell: 

Nyivog, szökdös és hentereg, 

Helyet nála alig lel. 



« Egek ura! (ordít Elek) 

Madár, kutya sajátom! - 

A hitetlen asszony vétkét 

Mint a napot, úgy látom !» 

Ily szörnyen megsebesedve 

Látván magát szívében, 

Tovább már nem tettetheti 

Magát kitört mérgében. 



Az ő egész valósága 

Vérbosszúba lobbana, 

Melytől szíve mérgében is 

Mintegy visszadobbana: 

« Sólyom s agár az enyimek» 

( Kardját rántva kiáltja) 

« Bakacs vagyok, ki magáét, 

Ha vérrel is, - kiváltja.» 



S megrettenve a sólyomot 

A férfi leoldozza, 

S magát a már elfarkallott 

Asszony után orozza. 

« Jertek, kedves állataim, 

Ti hívebbek nálánál !» 

Sohajt Elek, s a sólyomot 

Karba őlti lánczánál. 



S megragadja paripáját 

S kantárt vet a fejébe, 

S elbőszűlve felugrik rá, 

Remeg, morog dühébe '; 

S mint egy porszem a szélvésznek 

Zúgó sebes szárnyain, 

Ugy szágúld el Somló felé 

Lovának gyors inain. 



Nyargal Elek, nyargal, száguld, 

A hív kutya mellette; 

Habzik, csepeg, fúlad a ló, 

És a lovag hegyette; 

Tüskén, bokron megy keresztül, 

Hanyatt-homlok futtában, 

S mint a szél, még két más lovag 

Siet Elek nyomában. 



A sólyom nem repűlhetvén, 

Minthogy kötve lánczával, 

S nem állhatván a lábain, 

Körmével és orrával 

Kapaszkodik vivőjébe: - 

A dühös nem érezi, 

Hogy a madár körme s orra 

Karját már jól vérezi. 



Nyargal Elek, nyargal, száguld, 

Tűnnek jobbra és balra 

A fák, bokrok, - ki meglátja 

Messze tér az oldalra: 

Szegény sólyom nem állhatván, 

Tikkadva lóg lánczáról, - 

S most szegényt egy fityegő ág 

Leszakasztja lábáról. 



Nyargal Elek, nyargal, száguld, 

S már ott Somló aljában; 

Szakadozott, töredezett 

A pára már lovában; 

Hosszan fityeg száraz nyelve 

Az áltszakadt kutyának; 

Csak Bakacsnak nincsen baja, 

A dühösnek magának. 



A nap épen most bucsúzik, 

Bús fellegek nyelik el; 

A munkások szertemennek 

Haza eszközeikkel; - 

Bakacsné a várkapunál 

Űl a langyos estvében 

Egy kőpadon, fiacskáját 

Rengetvén ott ölében. 



Egy szép, deli, szőke úrfi 

Űldögél ott Lórával, 

S Elek hölgyét szerelmesen 

Ölelgeti karjával. 

Kálmán tova magánosan 

Keresztbe tett kezekkel 

Némán a nap nyugtát nézi 

Fellengező lélekkel. 



S most egyszerre, - csak bágyadtan 

Tolván magát szárnyával, 

Borzadt, rongyos, véres testtel, 

S már-már fogyó párával, 

Az elveszett sólyommadár 

Somlón terem Lóránál, 

S márcsak alig vitt páráját 

Ott - kiadja lábánál. 



S mindjárt erre, minekelőtt' 

A történtet bámúlva 

Megfoghatnák, - szélvészképen 

Somlóra felzúdúlva, 

Nálok terem Bakacs Elek, - 

Néz, és látván megdobban, 

S égő dühe és bosszúja 

Szörnyebb lángba fellobban. 



Leugrik: «Élj s halj hát, szajha! 

Szerettebbed karjába ' !» 

Igy ordít, és markolatig 

Döfi kardját Lórába. 

Mint az eltört liliomszál, 

Lóra lerogy lábához 

A dühösnek, ki ekkor sem 

Tér még vissza magához; 



Hanem gyilkos, dühös kézzel, 

S vérrel mázolt kardjával 

Az úrfihoz akar vágni, 

Ki ott üle Lórával: 

De ekkorra megérkezik 

Bakacs úrnak nyomában 

Ama lantos, ki vádja volt 

Lórának a csárdában: 



« Megállj, Bakacs! (kiált hátúl) 

Feleséged ártatlan !» 

Lucza mondja: ő az, a ki 

A lantosba rejtve van. 

« Magad ellen fordúlj, hóhér, 

Első vétkes te valál: 

Így bosszúlja meg magát az, 

Kit, balgatag, megcsalál.» 



Mondta a vad fene állat, 

És helyben megfordúlt ott, 

S kárt-örvendő hahotával 

Ismét vissza szágúldott. 

De midőn lefelé vágtat, - 

Isteni nagy igazság! 

Kitől méltó jutalmat nyert 

Ez iszonyú gonoszság! 



Midőn sebes-vágtatva megy, 

Megeresztett kantárral, 

Szívében megelégedve 

A Bakacsnak tett kárral, 

Midőn siet, hanyatt-homlok, 

Nehogy utól érhesse 

Gonosz tettét Bakacs mérge, 

És kardjára vehesse; - 



Midőn sebes-vágtatva megy 

Az út tekervényébe ', 

Megbotlik s elesik lova 

Egy fagyökér görcsébe, 

S estével úgy sújtja Luczát 

Egy sziklába, hogy feje 

Széjjelzúzik, s szertefecscsen 

Gonosz agya veleje. 



Ártatlan volt szegény Lóra! 

Áldozatja Luczának: 

Mert az urfi, Kéry Antal, 

Testvére volt Lórának, 

Kálmán fia, a kit Brúnó 

Valahogy kinyomozott, 

S ennekelőtt' néhány nappal 

Titkon Somlóra hozott. 



Lucza elmés ravaszsága 

A somlai dolgokat 

Kikémlelvén, így fordítá 

Bosszújára azokat. 

Bakacs kedves állatit is 

Ő orozá s rejté el 

Egy kezére ásítózó 

Betyár segedelmével. 



Megmeredett hallatára 

És tudtára ezeknek 

Nemcsak keze, hanem egész 

Valósága Eleknek: 

Mint a villámtól sujtottnak 

Megszűnt minden erében 

Folyni a vér, - az ész megszűnt 

Gondolni a fejében. 



Ontva látván öröminek 

Éltét Lóra vérében, 

Halva magát önmagánál 

Jobbszeretett hölgyében, 

Az emberi természetnek 

Határánál lévén ott, 

Végre, mint egy odvas törzsök, 

Lóra mellé lerogyott. 



A bűnös, ki imént úgy áll, 

Mint egy kőszál dühében, 

Hogy azt vélnéd, semmi csapás 

Meg nem rázná helyében, - 

Remegett most, mint a nádszál 

Elkövetett vétkében, 

S mint a féreg, ott fetrengett 

Kedvesének vérében. 



« Oda, Lóra! (így ordított) 

Én ütöttem őt agyon! 

Zúzz el, óh föld, cserepekre, 

Melyben e vad szív vagyon! 

S az elzúzott nagy teremtés 

Legyen halma sírjának! 

Az örök éj legyen gyásza 

Az ártatlan Lórának! 



Ő volt éltem szerencséje, 

Ő ereje karomnak! - 

Ő a lelke életemnek, 

Ő öröme napomnak! - 

Vidd el zúgva és ordítva, 

Szélvész, hírét tettemnek: 

Hogy kiontám tiszta vérét 

Kedves feleségemnek! 



Ámde azt is, hogy egy ördög 

Pokol-mesterségével 

Vive arra, hogy így tegyek 

Lelkem idvességével! - 

Rendűlj meg, föld! dörögj, óh ég! 

Ordíts, óh szél, tettemre! 

Sírj felettem, óh természet! 

S küldj egy halált éltemre !» 



Megdermedve állott Kálmán 

Néma, komor bújában, 

Fosztva lévén örömitől 

S reményitől Lórában: 

Mint a vén tölgy, ki megsujtva 

Lévén Isten nyílától, 

Dísztelen áll, száraz törzsök, 

Fosztva minden ágától: 



« Így veszt hát el a sors mérge 

Mindent, a mit szeretek? - 

Hazám és ti kedvesek mind, 

Hát ily szörnyen vesztetek ?» 

Az öregnek zúzott szíve 

Így tűnődött magában, - 

S meghasadt az nemsokára 

Nem tűrhetett bújában. 



Elek eszét szörnyű tette 

Kiforgatta sarkából; 

Az értelem napról napra 

Fogyton fogyott agyából. 

Vérlángokban kele s nyugvék 

A nap bűnös szemében; - 

S öszvetörött a természet 

Édes képe szivében. 



Egy ideig a pápai 

Irgalomban tartatott; 

Utóbb esze helyre jövén, 

Ismét elbocsáttatott. 

Haza ment, és mint a bagoly 

Az ő setét odvában, 

Kerűlvén a napnak fényét, 

Magán élt bús várában. 



Nemsokára a világból 

Egyszerre csak elveszett; 

Senkisem volt a világon, 

A ki tudná, hová lett: 

Idők múlva felbontatván 

A somlai kriptában 

A koporsók, - ott lelték meg 

Lóra koporsójában. 



Mikor s miként halt légyen meg, 

S oda miként juthatott, 

Arról soha bizonyosat 

Halandó nem mondhatott. 

Híre volt, hogy elevenen 

Ment Lórának melleje: - 

Lórát szoros ölelése 

Volt e hírnek kútfeje. 

