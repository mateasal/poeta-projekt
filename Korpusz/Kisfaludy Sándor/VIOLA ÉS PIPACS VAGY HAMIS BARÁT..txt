


Hamis barát! legrosszabb rossz, 

A földön, hol ember él: 

Nyomaiban vétek, átok, 

Veszély s gyakran halál kél, 

Hajdankorból az agg rege 

Mond erről egy esetet. 

Az Ármánynak büntetése 

Itt vak sors nem lehetett. 



A Bakonynak vadonjában, 

Hol visszhangok felelnek, 

Egy szirtes bércz tetejében, 

Hol a sasok fészkelnek, 

Felleng ég s föld között egy vár, 

Uralva sok jobbágytól, - 

Látogatva vitézektől, 

Áhítva sok szívvágytól. 



A vár ura Ráthold Ipoly - 

Egykor bátor és erős 

A keresztért viselt harczban, 

Most már éltes, béna hős. 

Pogány kardok- és dárdáktól 

Megvagdalva, szúrdalva 

Tért ő vissza, s él itt, ezért 

Most is bosszút forralva. 



Életének egyetlenegy 

Öröme, szép leánya, 

A violaszemű Kinga, - 

Sok nősző vágy iránya. 

Valójának szembe tünő 

Kellemei s bájai 

Csak nem régen fejlének ki 

S lőnek szívek lángjai. 



A szűz titkos magányban nőtt, 

Mint erdei ibolya, 

S szeme s szelídsége után 

Neve is lőn Viola. 

Csudatévő Máriákhoz 

A hivő nép tömege 

Foly csak úgy, mint Violához 

Nősző urak serege. 



A várba fel, a várból le 

Forrton forrván a vendég, 

Hódolatok töménjétől 

Ráthold vára folyvást ég; 

S ha Viola szemérmének 

Némán pirúl rózsája, 

A hős apa szemvillogva 

Imezt dörgi hozzája: 



« A vad pogány martaléka 

Levék, a mint látjátok! 

S mint a szent föld nyomoréka 

Szólok hát most hozzátok: 

Leányomat nőűl venni, 

Látom, soknak szándéka? 

De senki ne legyen hiú, 

Csalfa remény játéka: 



Mert esküszöm égre, földre, - 

S ég s föld örök Urára, 

Jehovára és fijára 

S kínos keresztfájára! 

Az nyeri el leányomat 

S vele minden kincsemet, 

Ki a pogány szerecsenen 

Vérig boszúl engemet. 



Ki legtöbb szent ereklyét hoz, 

Sebem mérgét fojtani, 

S legtöbb pogányvért onta ki, 

Boszúm szomját oltani; 

Az nyerendi leányomat 

S lakand Ráthold várában 

S leszen ura birtokinak 

Szép Viola karjában.» 



Mihelyt imígy nyilatkozék 

Ráthold dörgő szavával, 

Felhagyának az urfiak 

A tömjénnel s myrhával. 

S a mily népes, zajos a vár 

Ráthold zordon szaváig, 

Szint' oly csendes, magányos most, 

Puszta s komor sokáig. 



A nőszők letakarodván 

A várból és köréből, 

Egy fülelő visszhang hallja 

S kicsacsogja szirtéből, 

A mit ez s az beszél vala 

Reményt vesztett mérgében, 

Látván, nem jut Violához 

Szíve kicsinységében. 



« Nem kell! (úgymond egyik róka) 

Sem oly gazdag, sem oly szép, 

Hogy mondhatnám: hozzá képest 

Minden más nő csak cserép.» 

« A feltétel (mond egy másik) 

Oly fellengő s képtelen; 

Hogy, a ki ezt elfogadja, 

Ha nem bolond, - esztelen.» 



« Ha egy király tenné ezt fel 

Csudaszép leányáért 

S vele járó országáért 

S gyémánt koronájáért; 

( Mond kaczagva egy harmadik) 

Nem csudálnám; de így hát 

Csak tartsa meg a béna vén 

Mind várát, mind leányát.» 



« Haha! (kiált egy negyedik ), 

Ész legyen itt tartalék: 

Leányért még nem lesz testem 

Kard és dárda martalék.» 

« De én bizony! (mond egy vidor) 

Vért ontok majd érette, - 

Buda vérét - bús torkomba - 

Hol száz hölgy él helyette.» 



« Hallgassatok! (szól egy bölcsebb) 

Violának nagy ára 

Kever epét kebletekben, 

Kívánságtok daczára. 

Szálljatok, jobb, magatokba: 

S Violát ne sértsétek 

Azért, hogy fennállásában 

Kezét fel nem érétek.» 



Kettő a hős, kit nem rettent 

Ráthold vér- s harczfeltéte; 

Sőt keblében erős szándék, 

A feltétben részvéte. 

Egyik Béla, - Csák nemzetség, 

Zabolcs vezér véréből; 

Másik Vida, Guthkelednek 

Külföld adta neméből. 



« Elfogadom feltételed 

Szép Viola kezéért; 

( Mond Csák tűzzel) s megyek értte 

S néked ontni pogány vért.» 

« Megyek én is, (úgymond Keled) 

S mindenről, mit teendek, 

Napsugárnál világítóbb 

Bizonyítványt veendek.» 



« Istentől függ (sohajtja Csák) 

Jó s balsorsa tettemnek; 

S ha ott veszek, csak Viola 

Lesz bánatja keblemnek.» 

« Ha megfelel a szerencse 

Kívánatom lángjának, 

( Mond Keled) hát én nyerem el 

Kezét szép Violának. 



Csák barátom veszni készűl. 

Talán előérzet ez? - 

Engem erős remény bíztat; 

Vagy - talán csak bajnok-szesz 

Megosztok én barátommal 

A világon minden jót; 

Csak téged nem, szép Viola 

És a kora koporsót.» 



« Nem kivánom fejtegetni 

Kebleteknek érzelmét. 

Mert megfogtam s mélyen érzem 

Szavatoknak értelmét. 

( Mond Viola szemlángolva) 

Apám adja kezemet; 

Azé lesz az, - kinek adja; - 

Bírja vagy nem, szívemet. 



Keled! te jó szerencsédet 

Bizonyosnak tartod már? - 

Legyen úgy, mint megérdemled, 

Fájjon is az másnak bár! - 

Csák! mellednek bús hangzatja 

Most is rezg még keblemben; 

Néked azért azt kívánom, 

A mit - érzek szívemben. 



Legyen úgy, mint érdemeljük 

Istenünknek irgalmát: 

Vegye jó s rossz, mint keresi, 

Tette méltó jutalmát !» 

« Én eskümtől el nem állok, 

Szívek riadjanak bár, 

( Morog Ráthold) bosszúlómra 

Fejdelmi szerencse vár.» 



S megy a két hős, kevés magyar 

Bajnok társaságában, 

A csak nem rég magyar földön 

Járt kereszthad nyomában, 

Melyet - bár rossz nevet szerzett 

Néki Péter remete; 

Most Bouillon Godfréd herczeg 

Rendben s díszszel vezete. 



Egy év jár el. Semmi híre 

Sem Csáknak, sem Kelednek. 

A szent harczból visszatérők 

Öntettökkel kérkednek. 

Egyetlen egy hír jön onnan, 

Mely a próbát kiállja: 

Az, hogy Godfréd fővezér lőn 

Jeruzsálem királya. - 



Ráthold vára néma s csendes, 

Mint egy kőből rakott sír. 

Ráthold morog néha, látván, 

Hogy Viola gyakran sír. 

Néha jön csak egy vén bajnok, 

Látogatni vén Ipolyt, 

Kivel hajdan ifjusága 

Bú s öröm közt együtt folyt. 



« Dörgve forg a malomkerék; 

Zúg, locsog gyöngy patakom. 

Akkor is, hajh! zúgott, dörgött, 

Hogy megzörrent ablakom; - 

S én kijöttem; - s elbucsúzánk! - 

S rá kötém zöld szalagom. 

Ajkam csókot terem s nevel; - 

Ha megjön, mind rá rakom.» 



Imígy dudol molnár Margit, 

Egy piros, szép, dajna lány, 

Rengő keble, pipacs arcza, 

S ajka szinte szikrát hány. 

Kupor, az ő szeretője, 

Csák daliás dárdása. 

Ég benn' a vágy, hogy a vártat 

Barna szeme már lássa. 



Dudol Pipacs (csak ez neve) 

Egy tölgy dombor tövében, 

S naponként várt mátkájának 

Kendőt szeg ott ültében. 

« Ha Keled megjöhetett már, 

( Okoskodik magában) 

Mért nem Csák is ?» - Megretten itt, 

S a szó elfúl torkában. 



Mert közel hall háta megett 

A sürűben zörrenést, 

Lódobogást és prüszszögést, 

Vas és fegyvercsörrenést. 

Felszökik, elfut, s beoson 

Atyjához a malomba. 

A molnár, egy bátor férfi, 

Előrohan ott nyomba '. 



S előrobban három lovag 

Harczot viselt alakban, 

Vérttel, karddal és dárdával, 

Pánczélban és sisakban. 

Kik lehetnek? - nem tudhatni: 

Mert vasrostély fedezi 

Arczaikat. - A legfényesb 

Harsány szóval kérdezi: 



« Földi! mondsza: mi zaj zúg le 

Ipoly úrnak várából? 

Mit hirdetnek az érczkürtök? - 

Mit értsünk e lármából? - 

Tor -e az fenn? - vagy menyekző? 

Máskor csendesb volt e vár. 

Él -e Ráthold? és leánya - 

Tán kontyot is váltott már? -» 



« Él még Ráthold, - s leánya is 

( Így válaszol a molnár.) 

És ez épen most vált kontyot - 

Bánatjában sírva bár: 

Mert, kit jobban szeret vala, 

Csák a harczban elesett; 

S így nyertes a szerencsésebb, 

De gyűlöltebb Keled lett.» 



« Fel a várba! (mond a lovag, 

Kit tarthatni elsőnek) 

Tán kifogunk viszályain 

A sorsnak és időnek! -» 

S felvágtatnak. De az egyik 

Tartóztatja lovát még, 

Látván, atyja háta megett 

Dajna Pipacs miként ég. 



« Jó napot, szép Pipacs húgom! 

Ne bújj el, mert hiába: 

Arczod (úgy mond) úgy piroslik, 

Mint pipacs a búzába ' .» 

« Jó napot hát! (mond a leány) 

Ha már el nem búhatok. 

Egyet kérdek? - de felelj rá !» 

« Ám! (mond ez) ha tudhatok.» 



« A hol jártál, hallottad -e 

Nevét, hírét - Kupornak? 

( Kérd a leány ). Jó vitéznek 

Tartánk őt itt s bátornak.» 

« Hallám bizony (ez a válasz) 

A harczban fogolylyá lőn; 

S a kereszttagadó pogány 

Már hat feleséget vőn.» 



Pipacs, liliommá válva, 

Kiáltja bús mérgébe ': 

« Isten nyila sujtson bele 

És hat feleségébe !» 

S míg Pipacs tüzes szemében 

Méreg cseppek forrának, 

Nyílként szágúld el a lovag 

Utána két társának. - 



Ráthold vára mozog, zajog, 

Forr az elegy vendégtől. 

A nászsereg most tér vissza 

A hetedik szentségtől, 

Melybe Violát s Keledet 

Gyárfás apát igtatá, 

S a menyasszony pártáját, hajh! 

Keservesen síratá. 



A három hős oda robban 

Ekkor dühös léptekkel, 

S a násznépet megállítja 

Fenyegető kezekkel. 

« Megállj, apát, (kiált egyik) 

Szentségedet vedd vissza! 

Mert különben egyikünknek 

Vérét ma itt föld iszsza. 



E szentség itt csalárdságon 

Vétken, s bűnön alapúlt. 

Veszszen! ki a frigy-szekrényhez 

Vétkes, gyilkos kézzel nyúlt.» 

A nősereg réműltében 

Majdnem kővé meredve 

Némán áll ott; - s az urak is 

Mind megvannak lepetve. 



« Az egyháznak tiszte itten 

Egyedűl megszentelés. 

A kötelet ketté vágni, 

Hatalmamban nincs már kés. 

( Így szól Gyárfás.) A kötésért 

Feleljen, ki szerzette. 

Hivatalom, megkérve rá, 

Csak megörökítette.» 



« Ha így van, (mond tovább a hős) 

Hát Ráthold, jó nevedet 

Meggyaláztad: mert megszegted 

Vitéz esküvésedet. 

Mert nem adtad leányodat 

Annak, a ki éretted 

S leányodért vérét ontá; 

S így lelkedet vesztetted.» 



« Ki mondja ezt? (kiált Ráthold) 

Keled vitéz tettei 

Hitelesen bizonyítvák, 

Csak gyávák irígyei. 

A tudhatná, ha élne még 

Csák, szerettem jó ifjú! - 

Jeruzsálem mellett veszett; 

S veszte nékem örök bú !» 



« Én mondom s bebizonyítom: 

( Kiált a hős méreggel) 

Mind hazugság, a mit Keled 

Véled hitet vala el. 

A harcz túl volt a tengeren; 

Keled innen maradott; 

S görög nőkkel kéjet töltve 

Ő Byzánczban vígadott. 



( S elő rántván kebeléből 

Egy bőrre írt levelet, 

Nagy pecséttel.) Hivend ennek 

( Ugy mond) nyugot és kelet. 

Ki ezt írta, Godfréd, most már 

Jeruzsálem királya. 

Írja Kálmán királyunknak, 

S a hőst neki ajánlja. 



Olvasd, apát! - halljad Keled! - 

És szégyeneld magadat. 

Vond ki magad becsűlettel! - 

Vedd s add vissza szavadat.» 

« Egyetlenegy magyar harczolt 

Mellettem a keresztért, 

( Olvas Gyárfás) Csák a neve; 

S maga egész dandárt ért.» 



« Elég eddig bizonyságnak. 

A többi mind dicséret. 

( Mond a hős.) Most kérdlek, Ráthold: 

Mi bal lelkiisméret 

Szerzé ezen bal szentséget? - 

Apa! téged mentelek. 

De a szentség semmisűljön! - 

Vagy - rosszúl ismertelek.» 



« Ki vagy? (kiált bosszús Ráthold) 

Ki mer vonni kérdésre 

Engem, szabad nemest s apát? - 

S mi gondod e kötésre ?» 

A hős itt a sisakrostélyt 

Tüzesen felcsattantja, 

S eddig rejtett nevét s titkát 

Most büszkén kipattantja. 



« Én Csák vagyok !» E jelenet 

Úgy lesújtá Violát, 

Hogy félhalva összeroskad 

S nem érez, nem hall, nem lát. 

Ingerűlést és borzadást 

Okoz a nem várt eset 

A násznép közt. S mind azt hiszi: 

Csáké a jó kereset. 



Ősz Rátholdot erősb lélek 

Menti csak szélütéstől, 

Vesztét látván leányának 

A vak koczka-vetéstől. 

Össze-vissza kavarg, zavarg 

Keblében és agyában 

Öröm s bánat, harag s bosszú; - 

S borzad némán áltában. 



« Isten hozott, Csák (mond Keled, 

Ki feszelgve áll vala) 

Örülök, hogy oly nagy vitézt 

A szent föld be nem fala. 

Érkezhettél volna előbb, - 

Szerencsémről is talán 

Képes valék lemondani - 

Még mátkámnak oldalán. 



És te mégis gyalázattal 

Mocskolnád személyemet, 

Ha igazság s Ráthold kegye 

Nem védenék ügyemet. 

Byzánczban megbetegedtem 

S harczba később jutottam; 

S így pályámat a keresztért 

Más hadtesttel futottam. 



Bizonyságim több vezérek: 

Gottschálk s Péter Remete. 

Bizonyítná Tur barátom, 

Kit Byzáncz eltemete, 

Ha lelke megjelenhetvén 

Szót szólhatna mellettem. 

Bajtársom volt. Visszajövet 

Byzánczban elvesztettem.» 



« Te, Tur lelkét szólítod fel? 

( Mond a másik sisakos, 

Vérvörös toll lobogóval) 

Hah! vakmerő alakos! - 

Tur lelke szól hát belőlem: 

Hazugság volt minden szó, 

Melyet itt most monda Keled, 

A ravasz, csalárd kígyó. 



Míg Csák a szent földön harczolt 

Ráthold bosszús kedvéért, 

S vérét, éltét tékozolta 

Szép Viola kezéért; 

Addig Keled - feddé bár Tur - 

Ott mulatott Byzánczban 

Vidám urak s hölgyek között, 

Öröm-nyügben s kéj-lánczban. 



Befejezve lévén a harcz, 

Melyben Keled részt nem vett, 

Hogy tanú ne éljen arról, 

Mit Keled tett és nem tett; 

Keled Turnak, barátjának, 

Minek méltán tartatott, 

Görög czimborása által 

Gyilkos mérget adatott. 



Azért, apát! melyet kötél, 

Szakaszd el a kötelet: 

Mert különben Turnak lelke 

Ennek nyomba véget vet.» 

« Ily kötelet, fonta légyen 

Bár emberi gyarlóság, 

Ha szentelve, (mond az apát) 

Ketté csak a halál vág.» 



« Haha! (mond Keled kaczagva) 

Mit mond erre a lélek? - 

Jobb, visszamegy, a honnan jött, 

Lélektől még nem félek.» 

« Nyalka bűnös! térj magadba! 

Mert, ha meglátsz, szörnyet halsz, 

( Mond a lélek) s földön többé 

Senkit nem ölsz és nem csalsz.» 



« Hol egy kakas? (kiált Keled) 

Hogy itt kukorékoljon, 

És a gúnyos, bosszús lélek 

A pokolba omoljon? -» 

« Reszkess, gyilkos !» mond a lélek, 

S fegyvereit elveti, 

S felütvén a sisakrostélyt, 

Arczát előtünteti. 



Elszörnyedve pillant Keled 

Turnak képe- s szemébe; 

De mielőtt eszmélhetne, - 

Tőr merűlt már szívébe: 

« Mérged adta halálomért 

Tőröm döfte halálod '. 

A bosszúló sors személyét 

( Mond Tur) bennem találod. 



Ama görög halálomat 

Lelkére nem vehette, 

S a mérget egy ebnek adván, 

Éltemet megmentette. 

Keled akkor haza illant. 

Én - kenyérért dolgoztam, 

Míg - már végső inségemben 

Csákkal nem találkoztam. 



Bosszújának áldozatúl 

Kijelelve valának 

Csák s Ráthold is, mint olyanok, 

Kik útjában állának. 

S Violát is, neme díszét 

S czímerét, nem személye, 

Csak értéke s magas faja 

Kedvelteték meg véle. 



Mind ezt maga vallá nékem 

Egykor önön nyelvével; 

S azért akart a világból 

Kiveszteni mérgével. 

Ha éltemben gyarlóságból 

Néha talán vétettem; 

Le van róva: mert hazánkat 

Nagy átkától mentettem.» 



Kevés, ki ezt hallja s érti, - 

Meglepetés, ámúlás 

Zsibbasztván a férfiakat, 

És a nőket ájúlás. 

Lassan, lassan kifejlődvén 

A történet mivolta, 

Minden jobb szív, sőt Ráthold is 

Nyilván Csákot pártolta. - 



Ama lovag, ki Pipacsot 

Megríkatá hírével, 

Ott terem most a malomban 

Villám sebességével. 

Ott ül Pipacs a tölgy alatt, 

S arczát karinczájával 

Törölgetve, küzd keblének 

Hullámhányó bajával. 



« Pipacs húgom! (mond a lovag; 

Bár Pipacs nem is néz rá, - 

És sisakját földre veti ,) 

Kupor - nem lett pogánynyá; 

Sem hat feleséget nem vőn.» 

Pipacs ekkor rá tekint. 

Sikolt: mert kit előtte lát, 

Kupor, ki mosolygva int. 



« Pipacs, lelkem! (kiált Kupor) 

Csak próbára tettelek; 

De csak azért, hogy éltemnek 

Keresztjévé tegyelek. 

Egy igen nagy keresztet hát 

S hat nőt veszek magadban, 

Vajha soha ne támadjon 

Pogányharcz a házhadban! -» 



S nem sokára Ráthold vára 

Vidám fordulatot vőn: 

Hős Csák nője szép Viola, 

S Kuporé tűz Pipacs lőn. 

Keled fattyú maradéki 

Zsiványokká lettenek 

S a Bakonyban századokig 

Rablásokból éltenek. 

