


Ülj mellém a kandallóhoz, 

Fel van szítva melege; 

Csobáncz-várról, édes-kedves, 

Im! halljad, egy agg rege: - 

Múlt szüretkor Badacsonyon 

Ezt Múzsámtól vettem én 

Egykor, midőn magam bolygék 

A hegy szirtes tetején. 



Sok történt ott, a mióta 

E pompás hegy földjébe 

Szőlő s gyümölcs ültetődvén 

A vadonnak helyébe, 

Esztendőnként sok úri nép 

Gyűl oda a szüretre: - 

László s Rózsa szerelmek is 

Ott kelt e bús esetre. 



« Szép, jó s vitéz volt a kedves, 

Nemcsak Vasban, Szalában 

Volt legelső, - nem volt mása 

Mátyás birodalmában; 

Termetének annyi éke 

Nem volt minden kelleme; 

Bő értéke, híres neme 

Nem volt minden érdeme: 



Fellengező, erős lélek, 

Éles, mély tűz-értelem, 

Nemes, bátor, igaz, nagy szív, 

Lángoló hív szerelem 

Voltak azon tulajdoni, 

Melyek őtet szememben 

Egyetlenné s - örökössé 

Tevék az én szívemben. 



Itt ült velem legutólszor, 

Engem általölelvén, - 

Hű szerelme szerelmemnek 

Teljesen megfelelvén. 

Szüret vala itt akkor is: 

A Balaton háborgott, 

Zúgott a hegy a nagy szélben, 

Hajh! és szívünk csikorgott !» - 



« Isten hozzád, Rózsa lelkem! 

Megyek, úgy mond, Budára; 

S kikeletre Bátoryval 

Onnan török nyakára. 

Teli, hallom, vitézekkel 

Immár Mátyás udvara, 

S én ne mennék? - A ki nem megy, 

Nem nemes, nem - magyar a '. 



Ha az Isten szerencsét ád, 

Visszahozom szívemet, 

S borostyánnal koszorúzva 

Viszlek haza, hölgyemet. 

Szigligetben fogunk élni, 

Szerelmünkben boldogok, 

Hol fészkünkből kirepűlni 

Egy könnyen majd nem fogok. 



De ha az Úr oly sorsot vet, 

Hogy Szentgyörgyi egy fia 

Vérét ontsa - érted foly az, 

Édes haza, Hunnia! - 

Akkor Rózsám, Gyulafy-faj, 

Kesergvén a mátkáért, 

Vígasztaljon e gondolat: 

Szép halni a hazáért !» 



« Imígy szólott, súlyos kardját 

Oldalára övedzvén; 

Megdermedve, zúzott szívvel, 

Magam' kívül valék én: 

S elszakadott kebelemtől! - 

S elment a vad törökre! - 

De fúlánkja szerelmének 

Benn e szívben örökre! - 



Oda van ő! - felgyilkolva 

Örömei éltemnek; 

E nagy világ semmit többé 

Nem adhat már szívemnek! - 

Oda van ő! - utána, haj! 

Haszontalan sohajtok; 

Oda van ő! - legyek én is! 

Egyebet nem ohajtok.» 



Badacsonnak szüretjében, 

A hegy felső felében, 

Hol nehezen fogamzik már 

Szőlő a szirt keblében; 

Alatta egy vén diónak, 

Senkitől sem láttatván, 

Egy legördült ormon űlve, 

Csak rigóktól hallatván, 



Imígy zengé, elmerűlve 

Tengerében kínjának, 

Szíve gyászos történetét 

Egyedűl csak magának, 

Szegény Rózsa, - Balatonra 

Meresztvén le szemeit, 

S fuldokolva nyeldegelvén 

Sűrűn omló könnyeit. 



A szép Rózsa! Gyulafynak 

Dicsőséges leánya, 

S a ki őtet csak ismérte, 

Minden férfi bálványa: 

A milyen szép és kellemes, 

Oly felséges, kegyes, jó, 

Dunán s Tiszán innen és túl 

Nem volt hozzá hasonló. 



Bő, víg s népes volt Badacson 

Az akkori szüretben: 

Mozgott, hangzott az egész hegy 

Fenn és alatt, kinn és benn. 

Urai és asszonysági 

Veszprim-, Somogy-, Szalának, 

Ifjai és leányai 

Mindnyájan ott valának. 



Durrogtanak a mozsarak, 

Hogy a bérczek ropogtak, 

Kongtak a még üres hordók, 

Az ostorok pattogtak; 

Harsogtak a tárogatók, 

A hegedűk zengének, 

Szólt a duda, tapsolt a táncz, 

S a sarkantyúk pengének. 



De mind erre a bús Rózsa 

Örömre nem gerjede; 

Mint a féreg-marta rózsa 

Lankada és csüggede: 

Se nem látott, se nem hallott 

Keservénél egyebet; 

Se nem érzett, se nem tudott 

Keservénél egyebet. 



Mert Lászlója, ki Mátyásnak 

Diadalmas hadával 

Dicsőséget ment aratni 

Pogány-földön kardjával 

S Mátyás halál-seregében 

Harczolt Kenyér-Mezején 

Sebet s utóbb halált nyere 

Azon nyárnak elején. 



Épen, midőn kalangyákban 

Feküdt még a gabona, 

Akkor jöve a táborból 

Csobánczra egy katona: 

« Szentgyörgyitől jövök, úgy mond, 

Az ő árva szolgája, 

Hol van Rózsa, - a kisasszony, - 

Szegény uram mátkája? 



Oh kisasszony! kegyelmednek 

Szomorú hírt hozok én: 

László úrfi, kedves uram, 

Meghalt Kenyér-Mezején! 

Farkas előbb oda lett már, 

Kit innen vitt magával; 

Farkas után én gondoltam 

Sárkány paripájával.» 



« Meg kell halnom, - eredj, mondá, 

Ledűlve egy dúlt sánczra, 

Mikor s mint lett halálomat 

Vidd mátkámnak Csobánczra, 

Emlékezzék meg énrólam, 

Az ő holtig hívéről; - 

De miattam le ne mondjon 

Az életnek kedvéről. 



Legkedvesebb barátomat 

Válaszsza ő férjének, 

Boldogítsa Varjas Andrást 

Szerelmével szívének !» - 

« Imígy szólott, írni akart, 

De jobb keze nem vala! - 

S ugyanaz nap, pünkösd kedden, 

S ugyan ottan - meghala !» 



Ily fenével kínzá Rózsát 

E katona-jövevény; - 

Óh iszonyú rút csalárdság! 

Pokol-fonta szövevény! - 

Az egész hír költemény volt; 

Varjas András koholta, 

S Orbán deák, a ki Rózsát 

Ezen hírrel gyilkolta. 



Varjasnak már rég fájt foga 

Csobánczra és kincsére, 

S fejét soká törte abban, 

Mint ejthetné kezére; 

Ezer tőrt és lépet vetett, 

Hogy megfogja madarát; 

De bármit tett, nem volt haszna, - 

S csikorgatta agyarát. 



Hogy Szentgyörgyi táborba ment, - 

Hah! mint örült annak ez; 

Remélvén, hogy a csatákban 

Vagy Szentgyörgyi oda vesz, 

Vagy hogy Rózsa elfelejti 

Távollévő mátkáját, 

S utóbb mégis néki adja 

Szűzessége pártáját. 



De élt a' még, megtartá őt 

Az igazat védő ég; 

S élt keblében hív szerelme, - 

Sőt azóta nőtt az még. 

S lefizetvén hazájának 

A tartozott oltalmat, 

Jönni készült, mátkájától 

Megkérni a jutalmat. 



Se Rózsa nem felejté el, 

A mit igért hívének; 

S távolléte kétszerezte 

Lángját égő szívének. 

Kosarat nyert, a ki kérte: 

Halápy és Hagymásy, 

Török, Pethő, Kanizsay, 

Poky, Érsek s Szilvásy. 



Úgy cselekszik a távollét 

A szerető szívekkel, 

Valamint a szél fuvalma 

A lángoló tüzekkel: 

Ha csak kicsiny s gyenge a láng, 

A szél mindjárt elfojtja; 

De ha immár elharapózott, 

Azt még inkább felbojtja. 



Imígy látván füstbe menni 

Varjas minden reményét, 

Megcsengette körmöczikkel 

Jól megtöltött erszényét: 

« Orbán! (úgy mond ez ördöghez) 

Jutalomúl ezt veszed, 

Hogyha nékem te Csobánczot 

És Rózsát megszerezed. 



Dárday, hogy ő húgait 

A jószágból kitudád, 

Mely az ő nagyanyjoké volt, 

Nemde kétszáz sárgát ád? - 

Ebben itt két annyi vagyon: - 

Sajátod az órában, 

Melyben Varjas lefekteti 

Rózsát nyoszolyájában.» 



S poharak közt így végzének: 

Közösűlés ne legyen 

A mátkák közt, - tudósítást 

Egy a mástól ne vegyen; 

S utóbb László elvesztéről 

Bizonyos hír terjedjen, 

Úgy hogy erről kételkedni 

Akárki is feledjen. 



S úgy lett. - Orbán, a sátánfi, 

A dolgot jól intézte; 

Hogy Rózsát, mint elnyert konczot, 

Varjas immár úgy nézte. 

Varjasnak egy czimborása, 

Ki Lászlóról halált írt 

A táborból, hitelessé 

Tevé ama költött hírt. 



Holtnak tartá László úrfit 

Rózsa s minden atyafi; 

Megkönnyezé derék vejét 

Még maga is Gyulafy. 

Sőt Tihanyban requiem is 

Tartatott már érette. 

Ott volt Varjas és deákja, 

A két ördög, - s nevette. 



De ezáltal dolgát Varjas 

Nemcsak jobbá nem tette; 

Hanem minden reménységét 

Egyszerre elvesztette. 

S kétségb'esvén, hogy valaha 

Megfoghatná madarát, 

Dúlt, fúlt, ivott, káromkodott 

S csikorgatta agyarát. 



Oh, de Csobáncz bezzeg hangzott 

Rózsa szíve jajától; 

Lászlót! Lászlót! kért ő szegény 

A vár minden falától. 

Mérték nélkül volt keserve, 

Haját, keblét szakgatta; 

Földhöz sujtott reményeit 

Éjjel-nappal siratta. 



Látván ezt az ősz Gyulafy, 

Vígasztalta, kérlelte, 

Dorgálta is gerliczéjét, 

Óh! mert igen szívelte. - 

De a lelkét vesztett szívnek 

E föld már nem adott írt. 

Vajh! mért kellett elhinnie 

Ama gyilkos hamis hírt! 



Mint őszszel a liliomszál, 

Szemlátomást hervadott; 

Tüze elhúnyt, lelke alélt, 

Már könnye is apadott. 

Ez utolsó szüret után 

Már csak alig élhete; 

Pedig László Budán volt már - 

S kedveséhez siete. 



Budán volt már a király is 

Az országnak nagyjával, 

S diadalmit innepelte, 

Bajnokinak javával. 

A múlatság- s vígasságnak 

Budán nem volt szünete; 

De Lászlót ez nem ingerlé - 

Kedveséhez siete. 



Mert hogy rég nem hallá hírét, 

Se nem vette levelét 

Mindég szívelt mátkájának, - 

Borzogatta kebelét. 

Tarsolyában sok gyöngy vala 

Rózsájának számára; 

Örűlt, midőn elképzelé, 

Mint illik majd nyakára. 



Nagy-Vázsonyig Kinizsyvel 

És többekkel útazott, 

De késztetvén Csobáncz felé, 

Nem veszteglett soká ott. 

Napnyúgotkor indúlt onnan 

Lovászával magával, 

Farkassal, ki minden sorsot 

Együtt viselt urával. 



Késő őszben volt ez a nap: 

Már mindenütt elkele 

Márton lúdja; a Bakonynak 

Már lehullott levele. 

Hideg szél fújt éjszak felől, - 

Repűlt a ló serénye; 

De kedvezve világított 

A már telő hold fénye. 



« Rózsa! Rózsa! közel vagyok, - 

Hahogy hívem maradtál, 

S megtartottad, a mit nékem 

Badacsonyon fogadtál? - 

Szigligetben fogunk élni, 

Szerelmünkben boldogok; 

Hol fészkünkből kirepűlni 

Egy könnyen már nem fogok.» 



Ezt gondolá s több effélét 

László úrfi magába ', 

S nyargalt-nyargalt, hogy szikrát hányt 

A száguldó ló lába. 

Estve későn volt az immár, 

Hogy kiért a tisztára, - 

Felpillantott, és ráismert 

Csobáncz-várnak fokára. 



Itt megtoppant paripája 

És egy nagyot horkantott; 

Mert épen egy nyúl az úton 

Ott keresztül illantott. 

De sarkantyút adván László 

Ágaskodó lovának, - 

Most még annál sebesebben 

Nyargalt Csobáncz várának. 



Tovább jutván, a sziklák közt 

Ott egy bagoly huhogott; 

Borzadozott Szentgyörgyi ott, 

S bátor szíve dobogott: 

Mert tudta még dajkájától, 

Hogy semmi jót nem jelent, 

A mit most hall s imént látott; 

De a bajnok - tovább ment. 



Továbbá hogy oda jutott 

A hegy gyöpös aljába, 

A honnan felkanyarodik 

Az út Csobáncz várába: 

Szomorúan hallott kongni 

A várban egy harangot: - 

« Mit jelent ez !» - Az erős szél 

El-elkapta a hangot. 



« Úrfi, lassan! (monda Farkas ,) 

Én itt nem jót érezek! - 

Torba megyünk, - a faluban 

Valakit megkérdezek.» 

S egy paraszt jött épen szemközt, 

S László imily kérdést tőn: 

« Földi! minek szól e harang ?» 

Válasz erre, jaj! - ez lőn: 



« Dicsértessék az Úr Isten! 

Kisasszonyunk vívódik 

Tegnap óta a halállal - 

Mondják, szörnyen kínlódik! 

Bár az Isten megtartaná! 

Mert igen szép s igen jó; 

Régen beteg: - lelkéért ez 

A harmadik harangszó.» 



S mintha ezer kardot döftek 

Volna László szívébe, 

Elbődűle, - minden vére 

Visszaszaladt keblébe; 

S mint a nyíl a várban termett, 

Lova eldűlt alatta: 

De hajh! Rózsát László elől - 

A halál elragadta. 

