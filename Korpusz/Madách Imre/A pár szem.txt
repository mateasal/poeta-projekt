


Az útas úgy bolyong 

Egész ez életen: 

Tövis keserv között 

Ezernyi vészeken! 



S az égre föltekint, 

Az ég vidítja őt, 

Imádva hálaul 

A hű vezérelőt! 



Utam borújain 

Egekbe nézdelek. 

S vezér szövétneket 

Sugáridon lelek. 



Ne mondjam e tehát? 

" Imádom az eget!! 

Mely éltem útjain 

Oly édesen vezet." 



Zajongva kis hajónk, 

Ha már vesz a remény: 

Leárbocoltatik 

Az élet tengerén. 



Ború között tűnik 

A part kék szinbe fel, 

S a dőre szíveken 

Ujúlt reményre lel. 



Zajongva tengeren 

Partot kerestem én, 

S a partot ég szemed 

Körébe föllelém. 



Kinek e föld körén 

Reményi vesztenek, 

Üdvöt keresve még 

Túlnan reménylenek. 



Az üdv sugárzata 

Egekbe van nekik; 

A kék egekbe: szent 

S dicső reményeik. 



Élteknek csillaga 

Magas sugárban ég, 

Leányka! mint szemed, 

Azurja tiszta kék! 



S ez üdv örök ha lesz, 

Mely az egekbe van: 

Mi üdv lehet szemed 

Dicső sugáriban? 

