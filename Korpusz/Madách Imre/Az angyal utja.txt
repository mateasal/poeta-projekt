


" Szállj le hivem, szállj le Gábor angyal, 

Nézd körűl egy kissé a világot, 

Hogy dicsérik -e kellően hatalmam 

S mit lelsz többet, bút vagy boldogságot 



Mond az Úr, hallgatja Gábor angyal, 

És az égnek ajtaja kitárúl, 

Gyors felhőn útjára tér a hírnök. 

Lássuk, mit lát égi pályájárúl? 



Végtelen tenger terűl előtte, 

Ámbár veszteg, örökös mozgásban, 

Ámbár egyenlő, egyhangú mindég, 

Mégis mindég új minden habjában. 



Szörnyű a mély, csillogó szemekkel, 

Száz rém űl ott, martalékra várva, 

S minden kis csepp, száz kis teremtésnek 

Mindensége és boldog világa. 



Száll az angyal s szelletét megérzi 

A mély szörnye rémes agyarával, 

És megérzi a kis csepp lakója, 

S föltódúl mind háládó imával. 



Csak az ember dacol Istenével 

S a habok közt önhitten vitorláz, 

És nem érzi Gábor angyal szárnyát, 

Melyről harmatoz le égi áldás. 



S ím megszólal a vész harsonája, 

Fölzavarva bőg a tenger mélye, 

A hajó inogva kezd recsegni, 

Verve éles szirtek ellenébe. 



" Isten! Isten !" ordít a hajós nép, 

Gábor angyal mosolyog feléjek; 

A vész elhal, a hírnök tovább száll, 

Büszke szárnyán útas fellegének. 



Ér országot, egykoron virúlót, 

Égbe meredeztek fel gulái; 

Szolganép véres verejtékével 

Önhitt gőgnek áldozott munkái. 



Palotái márványtól ragyogtak, 

Óriás faj épitette tán fel, 

Síremléki a halált kacagva 

Harcra keltek ezered évekkel. 



Messze terjedt a király hatalma, 

Mert volt néki próbált harci népe, 

És kegyelmet avagy átkot küldött, 

Mint Isten, száz nemzetnek fejére. 



" Elveszének a népek s királyok, 

Nevöket is régen elfeledték, 

Palotáik, büszke síremlékik 

Sárga porban, romban fekszenek rég." 



Szól az angyal s a vadon királya, 

Az oroszlán és a karcsu zerge 

Látják őt és érzik, a pusztának 

Ők, s a puszta nékik van teremtve. 



S érzi szárnya hűsítő szelét a 

Beduín is, vándor sátorában 

S tisztább hálát küld föl Istenéhez, 

Mint hajdanta kelt a palotában. 



Száll az angyal s lát két büszke tábort, 

Harcra készen, vért vágyó szemekkel, 

Lát megettök falvakat leégve, 

És mezőt, mit harci mén tiport el. 



S mindkét tábor zászlaján lát írást: 

" Szent ügyünk s győzelmet Istenünk ád." 

Köztök áll az angyal s egy sereg sem 

Érzi szárnya büszke csattogását. 



" Itt nincs szent ügy, itten nincsen Isten." 

Mond az angyal és búsan tovább száll, 

Mígnem röptét csakhamar feltartja 

Lomb árnyékban, csörgő kis forrásnál. 



Sebesültet ápol ott a lányka, 

Hála ég a kór bajnok szemében. 

Gábor áldást hint le és ez írrá 

Lesz a sebben, üdv a lány szivében. 



És az angyal messze Indiákhoz, 

Szent myrtusnak kérkedő honába, 

Hegyeket lát templomúl bevésve, 

Egy-egy szikla az istenség szobra. 



A bálvány egy-egy szeme mesés kincs, 

Dús oltárán ember, állat vérzik, 

S hol van a nép, mely térdre boruljon? 

Hol van a pap, aki itt áldozik? 



Elveszett mind a bálvány nevével, 

Istennek nem tölt mindebben kedve, 

Kígyó fészkel a templom boltjában, 

Az oltárt meg vad haraszt felverte. 



S a gór bálvány lábához ragasztva, 

Mint kis fecskefészek, szűk gunyhó áll, 

Dús kenyérfa árnyékozza azt be, 

Méltóbb szentély a véres oltárnál. 



Pária-családé a kicsiny lak; 

Benne gyermek egy kutyát kötözget. 

" Drága bajtárs, csak nyugton feküdjél, 

Értem nyert sebed majd csak behegged." 



Hálásan néz a fiúra az eb, 

E hű társ, ki éden kertéből már 

Számüzött apánkat elkisérte 

S oldalánál bú s szerencse közt jár. 



Megnyugodva száll el Gábor angyal, 

Látja, Istent itten is dicsérik, 

S romló művén dőre embereknek 

Egyszerű szent íge magva érik. 



Ér legottan a jégnek honába, 

Szürke égről halvány nap néz ott le, 

Küzdve él csak minden, nincs virága 

A mezőnek, a fának gyümölcse. 



Féléves éj, melyben nem világol 

Más, mint éjszak fénye és hideg hó. 

A jégmedve ott kushad magában, 

Jégtáblával úsz a tengeri ló. 



Gyéren száll fel itt-ott egy madárka, 

Felveretve a jég-ropogástól. 

" Hogy vagytok ?" mond a hírnök hozzájok, 

" Hála a nagy Istennek, igen jól. 



Olyan csendes, olyan szép világunk !" 

Mondanak az állatok egy hanggal. 

S Gábor angyal egy szirtnek tövében 

Kis gunyhót fedez fel bámulattal. 



Amint benéz, lát tűznek körében 

Melegedni boldog kis családot; 

Gyermek játszik, hölgyek sürgölődnek, 

Nyugszik a férj, mert előbb halászott. 



Szentirást olvas föl egy családfő, 

Elvonultan űl egy szerető pár. 

Mindnyájok közt, mint mosolygó szellem, 

A szegénység s megelégedés jár. 



Gábor angyal néz, csak néz, sokáig, 

Míg eszébe jő, hogy égbe szálljon, 

S nem kincset visz, csak nehány virágszált, 

Jehovának amit bemutasson. 

