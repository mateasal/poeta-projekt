


Ohajtanám, egész világ 

Hogy ossza hő szerelmemet, 

Azt illatozza a virág, 

Azt hirdessék a gyors szelek; 

A napsugár, a csillagok, 

Minden... némán csak én legyek, 

Mert hogyha szólni akarok, 

Szivem szorul, szavam remeg. 



Óh, hogyha e csók forró léhe 

Eltartana egy századot, 

Melyet rejt, míg ki nem merítne 

Minden bűbájt, varázslatot, 



Ha karjaidnak ölelése 

Mennyország lenne, kedvesem: 

Remegnék, tán előbb telik le 

Az is nálad, bár végtelen. 



Néhány futó perc birtokom csak, 

Amily futók, oly boldogok - 

Mert e percekben századoknak 

Üdve s egész egy menny ragyog. 



Szeretjük egymást, kedvesem, 

Szeretjük egymást végtelen, 

S mégis csak búsohaj, 

Mi játszi dal s rózsák helyett 

Végigzokog utunk felett, 

Mint sorstól gunykacaj. 



Szivem, mint elkényeztetett 

Gyermek, sohsem elégedett; 

Többet, többet ohajt - 

A félbírásnak kínja öl, 

Fut a jelen, jövőm gyötör 

S felhőt fölémbe hajt. 



Te meg, mint félénk röpke méh - 

Egy árny, egy semmi jő elé. 

S azonnal elriad -, 

Bezárod nyíló kebledet 

A sugárnak, mely éltetett, 

Egy hűs szelet miatt. - 



Ha majd e dús kor elveszett, 

Mosolygunk önmagunk felett, 

Hogy oly balgák valánk; 

De e mosolyban könny ragyog. 

És a világ kacagni fog, 

Melyért azt áldozánk. 

