


Dalt, síri dalt akarnék zengeni, 

Nem lágy panaszt feletted hősi nemzet, 

De bút végetlent, szív, minőt nem érzett 

S nem sírtak még el ember könyei. 



Nem kiégett szívért zeng e húr, 

A szív önkínját önmaga viselje, 

E dal hazám, egy sashon rekviemje, 

S az énekes nem Cherub, de Hadúr. 



Ki nemzetéhez menydörögve szólt, 

Ki néki messze fényt sugárzó karddal 

Szerzett hazát, nem hagyja, hogy könyárral 

Mosódjék most is a vért szokta holt. 



Nem tűri ő, hogy lant epedjen ott, 

Hol ő beszél, ott bércek csapnak össze, 

Hol ő ítél, ott a vér a sors betűje 

És egy egész nagy nemzet a halott. 



Ily dalt, ily dalt akarnék zengeni, 

Nem lágy panaszt feletted hősi nemzet, 

Nagy volt halálod, szent végső küzdelmed. 

Irigyelhetnek a föld népei. 



Rohant a zsarnokság mint tengerár, 

Te voltál a szabadság végbástyája, 

Kezedben volt a népjogok zászlója, 

Melytől egész föld retteg avagy vár. 



Híven betöltötted napszámodat, 

Szíved szent vére folyt a küzdelemben, 

Karod lankadt, néztél kétségbesetten, 

Hol lelsz frigyest, hol lelsz bajtársakat. 



Ők szégyeneljék, kik nem jöttenek, 

Elhagytak önzőn, gyáva felfogással. 

Te elbukál, de együtt szent zászlóddal, 

S az önző népek ők rettegjenek. 



A zsarnokság rohan mint tengerár, 

A végső gát lehullt vitéz népemmel, 

És látván mily hálátlan volt az ember, 

Új Leonidást a föld nem talál. 



Vad harci mén tiporja majd le szét 

A művelődés szent kelyhű virágát, 

Csak népem nem őrzendi vad csapásit, 

Ő nem lesz rab, mert meghalni nem félt. 



Ő zászlójával nyugszik sírban lent, 

S míg a világon egy-egy jobb kebel lesz, 

Szent áhítattal lép sírja széléhez, 

S vezércsillagja hős neve leend. 



S ha még itt-ott magyart szül bús anya, 

Nem lesz hon, mely fiát lebilincselje, 

Melyért hevüljön, s folyjon szíve vére, 

S lesz a világszabadság harcosa. 

