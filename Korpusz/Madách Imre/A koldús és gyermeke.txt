


Kereszt alatt az útfelen 

Vén koldús kéreget, 

Mellette szőke kis leány 

Nyújt esdeklő kezet. 



Reggeltől a kisded család 

Vigaszt hiába vár, 

Míg fergetegnek szárnyain 

Az alkonyat leszáll. 



Az ősznek megritkult haját 

Hideg szél lengeti, 

A fagylaló esőt sovány 

Arcába kergeti. 



Dörögve mint órjás ököl 

Eget földet megráz 

És a villám lángostorúl 

A felhők közt cikáz. 



S míg fénye dicskört von legott 

A kőkereszt fölé 

Ez mint az égnek kegyjele 

Tün a kis lány elé. 



Ő már nem érzi a vihart, 

Ő mosolyog, örűl, 

Míg ájtatos sohajjal a 

Kereszt lábára dűl. 



De a vén koldús felkacag, 

Ő csak villámot lát, 

Az éjnek érzi csak szelét 

És érzi nyomorát. 

