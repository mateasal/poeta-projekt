


Szebb a lány mindennél, ami csak van, 

Szebb bizonnyal, mint a mennyek üdve; 

Vagy mért jöttek volna hajdanában 

Lányt szeretni égből angyalok le. 



Ott hagyák az égnek csillagékét 

Pillantásáért a lány szemének 

Ott hagyák a csillagok zenéjét 

Lány ajkán ha megzendűl az ének. 



Ázor angyal is ott hagyta a mennyt 

S ifjú napsugáron földre szállott. 

Szárnya vitte, mígnem egy kicsiny kert 

Harmat ékben, hajnalpirban állott. 



Reng üdén a lég, a csalogány szól, 

Meglepetve állt meg Ázor angyal, 

Mind e bájat már ő ismeré jól; - 

Más varázslat rengi őtet által. 



Hárslugasban összesímul az ág, 

Közt egy tünde sugár szőke lányka, 

Meglesést nem félő gondtalanság 

Igézet gyanánt ömöl reája. 



Harcra lép korlátozó mezével 

Termetének minden moccanása, 

A szellő is mézet lopni jő el 

S csillan a báj egy-egy új világa. 



Hasztalan védik fehér karocskák, 

Hogyha csillagot csillag takar be, 

Hogyha keccsel fedjük a kecset, hát 

Ez ragyog most a másnak helyette. 



Gyermekarcán a menny tükre látszik, 

Tiszta szíve szerelem világa, 

Sejtelemként mely ha vele játszik, 

Rózsaszinű álom száll reája. 



Ázor angyal nézi, nézi - végre 

Láthatlan kéz vonja és letérdel, 

Szárnya lágy szellőt legyint feléje, 

Megcsókolja s mint villám repül el. 



Felveti szemét a lány - mi érte? 

Messze szélén a kék láthatárnak 

Látja még az angyalt percenetre, 

Mint éjjel ha csillagok szaladnak. 



És az angyal csókja fáj, de édes, 

Száz virág kél tőle a kebelben. 

A világ mosolygóbb kedvesebb lesz, 

A titoknak fátyola lelebben. 



Értelmet nyer a szelek zúgása, 

Alakot nyer a gyors röptű felleg, 

Nincsen a földnek rideg magánya, 

Elborítván tündértarka szőnyeg. 



És az estve újra béköszöntött, 

Ázor elhozá megint a csókot; 

Szép arára bűvös álmot öntött, 

Míg a hajnal pirral messze szállott. 



Óh, de szűnknek nincs megnyugovása, 

Mely betöltse, nincsen üdv elég nagy, 

Még a mennynek is lehull varázsa, 

Teljesűletlen vágyat ha nem hagy. 



" Teljes fényben egyszer lássalak csak, 

Amint állasz Isten trónja mellett; 

Vesszek aztán, hogyha kell, e vágynak 

Kínja öl meg így - úgy hő szerelmed." 



" Por kebellel e látványt ki bírja? 

Vonz a láng s a pille összeporlad." - 

" Óh arám, arám, nem nem ," sír a leányka 

Lány könyűje angyalt is megingat. 



" Hát legyen ", s elfordult arculattal 

Dicsragyogva szárnycsattogva ott áll, 

Felsikolt a lány, ledűl s az angyal 

Mint a villám már felhők között jár. 



Nem jő többé csókkal látogatni, 

Szende álom szűz kiséretében. - 

S a leányka sokszor véli látni 

Fájó kéjjel a jövő ködében. 



Űzi őt világtalan világig 

Őrülettel esd, kiált utána; 

A világ zománca szertemállik, 

Elhagyottság sulyosúl reája. 



Végig sír a pusztán, néha-néha 

Békopogtat emberek lakánál, 

Majd felordít - és bömböl haragja 

Tengerekkel hogyha zord csatát áll. 



És az átokverte útazásban 

Nem marad csak hangja, többi elvesz. 

Ez röpül, röpül, nem tudni honnan, 

Vagy hogy a mindenségben hová lesz. 



Óh, de szél-árát ki sírni hallja, 

Megmeredve elborzad magában! 

Mintha érintné őrűlet árnya 

S értené, hogy abban mennyi jaj van. 



Ezredévek múltak - néha-néha 

Mostan is jő még angyal le hozzánk. 

Bóldog az, ki messze nem riasztja, 

Kő a szív, angyal melyhez sosem szállt. 

