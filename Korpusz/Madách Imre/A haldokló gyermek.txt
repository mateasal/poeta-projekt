


Kicsiny szobában halvány mécses ég, 

Kórágyon haldokló gyermek pihen, 

Körűle térdelnek testvérei, 

Mellette az anya ül csendesen. 



Csak lopva gördülnek le könnyei, 

Mig a betegre mosolyogva néz, 

S verejtékes arcát törülgeti 

E szent enyhítő, - az anyai kéz. 



" Meséljek-é, mondd, kedves gyermekem, 

Aranyhajú tündérről szép regét 

Vagy a hajdankor hős vitézinek 

Viszontagsággal teljes életét? 



Meséljek-é azon szép táj felől, 

Hol mindég van virág, madárzene, 

Vagy elmondjam, mindazt a szépet, jót, 

Mit majd veszek neked szűm gyermeke ?" 



" Ne mondj se tündér-, sem vitéz regét, 

Óh jó anyám, mond halkan a beteg, 

Ne szólj a honról, mely oly bájoló, 

S örömet már játékban sem lelek. 



Csak szép ruhát készítsetek nekem, 

Anyám, testvérim nem látjátok-é, 

Mi szent alak áll ott s mi édesen 

Hív a szép honba, hogy menjek vele? 



Ah ő az, ő az Istennek fia, 

Kit bibliánkban sokszor mutatál, 

Mint hívja a játszó gyermekeket 

S követnem kit sokszor parancsolál. 



Nem hallod-é, hogy játékúl igér 

Lengő fűvet, sugárt és harmatot, 

Szellőt s madárdalt, mely oly bájoló 

Regéket tud, mint jó anyám tudott. 



Igéri, hogy ha kis testvéreim 

Szabadba jőnek, vélek játszhatom, 

S ha hittel nézesz égre, jó anyám, 

Arcádat is mosolygva láthatom. 



Most Isten veletek, megyek, megyek." 

S elszenderűl - a halvány mécs lobog, 

Ott térdelnek még kis testvérei, 

Ül az anya, de könnye elfogyott. 

