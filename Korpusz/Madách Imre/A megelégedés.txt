


Pór lelkek költék, hogy erény legyen 

A megnyugvás sorsunkba; óh nem az! 

Csak addig Isten képe a kebel, 

Míg kétkedik, feljebb tör és csatáz. 



A gyáva test, mint renyhe börtönőr, 

Le a göröngyhöz vonja emberét, 

Világa ez, mint féregé a gaz, 

Túl rajta nem viszi tekintetét. 



S ha foglya ekkor magasabbra int, 

S a csillagok felé büszkén repűl, 

A börtönőr remegve fogja el, 

Félvén eltéved avagy elmerűl. 



S harc támad köztük, véres, iszonyú, 

Harcuknak tére az emberkebel, 

A harctér vérzik, tart az ütközet, 

Míg egyik bajvivónak veszni kell. 



Ha a sárból gyúrt börtönőr veszít, 

Az istenszikra vissza égbe száll, 

Ez az, mit a por embere remeg, 

A nagyszerű, a győzelmes halál. 



Ha a test győz, szellem szárnya lehull, 

A lepkéből csuszó féreg lesz és 

A por közt nyugton hizlalja magát, 

S ez az erényes megelégedés. 



Kiszúrjam-é hát a vágyó szemet, 

Hogy meg ne kívánja a csillagot? 

Kiöljem-é keblem érzéseit, 

Hogy néma csend s megnyugvás légyen ott? 



Miként velőtlen szent csontváz felett; 

S ezért köztisztelet lesz majd a bér. 

A tiszteletnél a küzdő kebel 

Bánat könyűje vajh mi többet ér. - 



Pór lelkek költék, hogy erény legyen 

A megnyugvás sorsunkba; óh nem az! 

Hadd bírja más, keblem te míg lehelsz, 

Magasbra törj, kételkedjél, csatázz! 

