


Ősz volt és effelett 

Vasárnap délután. 

Ki a szabadba vont 

Kettős sejtés talán, 

A nyugvás ünnepét 

Méltón hogy ott ülöm, 

Hol Isten ünnepel 

A hangzatos mezőn 

S hogy lelkemet a csók 

Varázsa tölti meg, 

Mellyel minden mi élt, 

Mosolygva halni megy, 

Mint hogyha mondaná: 

Élvezni most siess, 

E fényes pillanat 

Után fed síri mez. 

De ah, mért is teszek 

Az őszhöz sírt, halált, 

Hervadt virága bár, 

S zengő dala elállt! 

Szerény lány a tavasz, 

Kit lángszivünk ölelt, 

Ébredt, s ím oldalán 

Telt bájú nőre lelt 

Az őszben, és ölén 

Felejti szívesen 

Költői álmait, 

Oly édes a jelen, 

Mert hol csak vágy epedt, 

Hol csak virág nyilott, 

Mint játszi gyermekek, 

Gyümölcsök függnek ott. 

Az őszi alkonyat 

Arany sugáriban 

Tündöklött a liget 

Sárgán és pirosan. 

A szőlős hegytetőn 

Pajkos dal zengedez, 

Nehéz hétköznapok 

Kedves visszhangja ez. 

Sok csíntalan fiút 

S lányt láttak mint komát, 

Tőlük lesé el a 

Bor lángját, mámorát. 

A röppentyű meg ott, 

Mely az égen szalad, 

Eltévedt szemsugár, 

Féket tört gondolat. - 

A szőlős kert alatt 

Kis pásztortűz lobog, 

Kövér juhnyáj között 

Vidám kolomp konog. 

Tilinkó sír - odább 

Telt csűrök állanak, 

Hangmértes csépeik 

Most szintén nyugszanak. 

Csak néha kurjogat 

Itt-ott egy szérű őr, 

S nyugodtan a kazal 

Vetett aljába dől. 

Lement már a nap is, 

Harangszó jött elém, 

S e közben újra a 

Kertekhez érkezém. 

A harmat lassudan 

Ép a mezőkre szállt, 

Midőn előttem a 

Falu vén hársa állt. 

Velem volt a pap is, 

Az áldott jó öreg, 

Testével szellemét 

A kor nem törte meg. 

S ki túl fél századon 

Csak szenvedést tanult, 

Mint mondá eddig is 

Még élni meg nem unt. 

Örült, ha másokat 

Vigadni láthatott 

S im a vén hárs előtt 

Most is megállított, 

Köszvényes lábait 

Hogy megpihenteti, 

De hát bíz ő csak a 

Szemét legelteti. 

Legény és szép leány 

Volt ott egész sereg, 

Kik trufa s dal között 

Játszottak egeret. 

Jaj a lánynak, kit a 

Legényhad elfogott, 

Jó, hogy nem hal bele, 

Oly sok csókot kapott; 

Bizonnyal, azt hiszem 

Csupán az menti meg, 

Hogy híven visszaád 

Mindent, mindenkinek. 

Jóízűn ezt tovább 

Papom sem nézheti, 

Egyszer tekintetét 

Csak elfelejtheti, 

S egy arra surranó 

Pajkos lánygyermeket 

Felfog, de óh jaj, ez 

Menten csókol kezet. 

Hallgatva felsohajt 

Az áldott jó öreg, 

Elballag, tűzhelye, 

Szobája oly hideg. 

Búsan tekint körűl, 

Tükrét törülgeti, 

Tágúl a régi por 

De óh, nem évei. 

Méláz és ujja ír 

Vén könyveknek porán, 

Eszmél s leánynevet 

Talál a - biblián. 

