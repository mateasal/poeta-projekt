


Ringass, ringass pille szárnyú képzet, 

Mult idők álmába vissza-vissza! 

Lengjen egyszer még előmbe képed 

Első szerelem, te ég leánya! 



Látom őt, gyermek még s hajadon már, 

Gyászat ölte s vitték társaságba,... 

Bábja mától rá már hasztalan vár 

Kis testvérét hogy temetni látta. 



Reszketett a sok idegen arctól, 

A vígasz meg úgy sajgott szívében; 

Semmi jót sem várhatott azoktól 

Kik testvérét most vivék ki épen. 



Én ülék csak mellé néma ajkkal, 

Sirdogáltunk együtt s felmosolygánk; 

Nem kötöttünk frígyet nagy szavakkal, 

S öntudatlan már is frígyben állánk. 



Érzé, ő nélkűlem árva lenne, 

Érzém én is, hogy védője lettem, 

S a kicsiny fázó hogy átmelengne 

Szánakozva e kebelbe vettem. 



Nőtt a lány, tükröt kezdett keresni, 

Tükröt leltem én a lány szemében. 

Ő virágbokrétát ment ki szedni, 

Én madárzenét hallgatni mentem. 



S mert madárkák ottan hangicsálnak, 

Hol virágok gazdagon teremnek, 

Hogyha lépteink találkozának, 

Arról csak madár s virág tehetnek. 



Mint delejtű vágy és öntudatlan 

Vonja egymást s együtt megpihennek, 

Vágyunk sem volt más, minthogy nyugodtan 

Egymás mellett nézzünk a nagy égnek. 



Ott ülénk az ingó puha fűben 

Kis szerencse koszorút kötözve, 

Nem mondók, de szűnk érzette híven 

Mindenik hogy mit gondolt felette. 



Melegen nézett a nap reánk le, 

Mink meg egymásnak szemébe néztünk, 

S nem tudók, hogy szem vagy napsugár -e, 

Amitől úgy általmelegedtünk. 



Végre a leszálló est űzött szét; 

Azt hivők temérdeket beszéltünk, 

S hallgatók csak szíveink verését, 

S hallgatván egymás szemébe néztünk. 



A lány báji mind inkább feseltek, 

Mindenik bájt már születni láttam, 

S úgy érzém, mind általam teremtek, 

Mindenikre olyan büszke voltam. 



Őrizém őt szellőtől, sugártól, 

Féltem, hogyha másnak nyilni látom, 

S mégsem tudtam semmit is a vágyról, 

A lánykát hogy bírni én ohajtom. 



Szerelemmel tölt be már az égtől 

Föld poráig a világ egészen, 

És nem ismerők azt még nevéről, 

Csak mint Istent százezer müvében. 



S szentségsértő nyelv ha tán kimondja 

E nevet; megdöbbenünk reája, 

S mint virágot őszi szél, ha rontja, 

Elporlik szivünk üde zománca. 



Folyt a kor ez öntudatlan üdvben, 

Hej, de mi nem érezők folyását! 

Ifju szívnek holnap és ma nincsen, 

Hogy kitűzze a hajnal határát, 



Melyet ébredő lelkünk elé fest, 

S jött a búcsú, nékem szólni kellett, 

Átkaroltam egyszer még a kedvest, 

Ajkam ajkára csókot lehellett. 



Már merész terv hívott, hogy kivánjam, 

Menni kell, merre a lélek űz, hajt; 

S csendesen gondoltam csak magamban: 

Lányka, boldog, aki boldogít majd. 



Óh, de amint csókomnál először 

Ellenkezve elpirult szerényen, 

Hangja elhalt a nagy szívveréstől 

S hosszabb volt a csók, mint volt különben. 



Érezém, hogy akit oly kicsínyen, 

Árván vettem egykor e kebelbe, 

Úgy megnőtt, hogy bétölté egészen 

És nélkűle árva szűm leendne. 



Érezém, testvéri csók nem úgy ég, 

Mint amelytől így kigyúla arca, 

És a boldog tán én is lehetnék, 

Kit majd boldogítand a leányka. 



Elrohantam mégis; intve inte 

Ragyogó harc izgató varázsa, 

A zajgó lét ismeretlen élve 

Elborított, mint tengernek árja. 



A csörömpölő nap mámorában 

Elfásultnak hittem már e keblet; 

Ah, de éjjel! álom szállt le hozzám 

S benne a lány arca ott derengett. 



Vissza-visszavont szellemkarokkal, 

Könnyet ejte az örömpohárba - 

Szemrehányás társult a mosollyal. 

Óh jövök, jövök lelkem virága! 



Megjövék, nászünnepet találtam, 

Bokrétát nyujtottam az arának, 

Reszketék és elsápadva láttam, 

Harmat renge kelyhén a virágnak. 



Vajh mi harmatcsepp az, drága lány, hisz 

A virágot nem hajnalban szedtem? - 

Halvány lett ő, halvány lettem én is, 

S most sugám először, hogy szerettem. 



Síri hang volt e most született szó 

És emléke mégis milyen édes! 

Kínja is ha már ily boldogító, 

Mily végetlen üdvre lenne képes - - 



Óh, ha most sokat probált szivemmel, 

Melyet meg nem ráz már bú viharja, 

Mint a sziklát - ámde fényözönnel 

A mosolygó nap sem aranyozza, 



Gondolok e csendes örömökre, 

Mint a lepke hímes tünde szárnya, 

Gondolok mind e szelíd keservre, 

Édesebbre, mint az üdvnek álma, 



Ugy vagyok, mint agg, ki gyermekének 

Játékát könnyel s mosolygva nézi, 

Néki mindörökre elveszének, 

S már többé varázsukat sem érti. 

