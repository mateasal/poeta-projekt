


Elröpülnék, olyan széles 

Jó a kedvem, 

Hogyha ilyen jó helyen nem 

Lennék itten. 

Cimborák közt, kik közűl a 

Tele pohár 

Minden kicsínyes érdeket 

Elmosott már. 

Héj, bár lenne a pohár nagy, 

Mint a tenger, 

És egész egy országból így 

Mosná azt el! 

Forrna össze minden szív mint 

Szíveink ma, 

Míg tart köztünk a pohárnak 

Bujdosása! 



Fel barátim, a pohárral 

Újra-újra 

A jégszivű józanoknak 

Bosszújára, 

Kik szivünknek mámorát csak 

Megkacagják, 

S a költészetet számokkal 

Elriasztják. 

Volna mámorunk bár tenger 

Vad viharja, 

Hogy kőszikla lelköket meg 

Rázni bírja. 

Tudnák meg, mi korcs az élet, 

Hogyha józan, 

Minden szépnek, nagynak anyja 

Mámorban van. 



Fenekig most, mind éltesse 

Akit gondol, 

Éltében ki legkedvesebb 

Tünde mámor. 

Ime én is felköszöntlek, 

Aki értesz, 

S hogyha nincsen olyan e bor, 

Méreggé lesz. 

Mért nincs a fenék oly messze, 

Mint a csillag, 

Hogy míg szárazon marad majd, 

Én meghaljak. 

Hej, mert hogyha e bor elfogy 

És reggel lesz: 

Szerelem, barátság, mámor, 

Minden elvesz. - - 

