


Csak egy pillantást még a boldogságba, 

Óh hogy kiván, hogy sovárog szivem, 

S ha önmagában többé nem találja, 

Még jól esik, ha azt másban lelem! 



Mint a szülő a gyermek örömében 

Megifiúlva örömet talál, 

Csak egyszer lássalak még életemben 

Én is, ki egykor mindenem valál. 



Talán egy hangod, mint visszhang a multból, 

Egy elnémult húrt szűmben felverend, 

Talán egy eltévedt szép szemsugártól 

A mult reám halvány árnyat vetend. 



Fel, fel! - Sima deszkás palánkhoz értem, 

Szerény akácok állták azt körűl; 

Elgondolám még egyszer szép beszédben, 

Hogy mondom el - szivem mért fél, örűl. 



Elgondolám, hogyan fogom találni, 

Betoppanásom majd hogy hatja meg; 

Bú lészen -e arcán vagy kedv sugári - 

S ime szivem szorul - térdem remeg. 



A tágas udvar jólétet lehellett 

Ott gabna-kazlak, itt baboglya állt, 

Magas kútágas nyujtózott középett 

Gyümölcsös kertből a kis ház kivált. 



Fa-tornácán arany csövek füzéri, 

Baromfi had zsibajgott ajtaján, 

Mosolygó arccal ő állott közötte, 

És kis keze tartott rendet csupán. 



Meglátott végre és előmbe lépe, 

Arcán mosolya meg sem változott, 

Erősen fogta a kezem kezébe, 

Míg én karom sem birva álltam ott. 



Parancsolá egy ácsorgó suhancnak, 

A férjet felkeresni s bémenénk; 

Hallgattam, nem hivén alkalmatosnak 

Elmondni, mit oly szépen rendezék. 



" Ön most is oly szép, szóltam végre mégis, 

Mint az iker-galy, mely ablakban áll, 

S amíg társára a tél hólepelt visz, 

Az benne már rokonra sem talál." 



" Hagyjuk barátom a gyermekbeszédet, 

A mámor elmult, s így kell jőnie - 

Örvénybe űzné, megtörné a szívet, 

S szerelmünk egykor boldogíta -e? 



Nem, nem, gyötörtük egymást bár szeretve, 

Ön a könnyet csókkal leégeté, 

Férjem letörli csak, de ah, helyette 

A béke földjét tárta szűm elé. 



Teremtve járok és rendezve benne, 

Áldás gyanánt kiséri léptemet 

A megelégedésnek őszi fénye, 

A szenvedély viharjai helyett." 



Most lépe a szobába házi gazdám - 

" Nézd, monda a nő, régi kedvesem !" - 

Ah, e nyiltság szivemnek drága titkán 

Mint árulás oly szörnyen fájt nekem. 



A férj nyugodt maradt, még szivesebb lett, 

Tréfát vegyített üdvözlésibe; 

Óh jaj, még csak nem is félti a hölgyet, 

Kiért e szív oly annyit szenvede, 



Pedig tudám, szeret - s mégis gyötörtem, 

Lepergő könnye fájó kéjt adott, 

Ő csak becsűli - s hol poklot kerestem 

Én, ő csendes tanyát bir lelni ott. 



Piros pofájú gyermekek robogtak 

Be ekkor éles szóváltás között, 

Kicsinyke képet rángattak, koboztak: 

" Anyám, anyám, itélj e kép fölött !" 



Én rajzolám azt egykor - ismerém jól, 

Helyette a lány egy rózsát adott, 

A hervadt rózsa most is szívemen volt, 

S a képért pajkos gyermek birkozott. 



A nő itélte legkisebb fiának 

S megcsendesülve állták mind körűl, 

Mig ezt simítva, csókot adva annak, 

Emelkedett ki a csoport közűl, 



Mint dús gyümölcsfa. - Elszorulva néztem 

E bűvös képet - búsan csendesen, 

A gyermekarc - a nő - mosolyga fényben, 

És mégis oly rosszúl esett nekem. 



A férfi vonásival láttam vonásit 

Eggyé olvadva, - óh jaj, mennyi vád! 

Hogy mindazt, amit szívem óhajtott, hítt, 

Egy boldogabb embernek adta át. 



Magamra néztem aztán s szűm virágit 

Látván hogyan maradtak üresen, 

Érzém, nem az enyém már e világ itt, 

S elsompolyogtam - árva idegen. 

