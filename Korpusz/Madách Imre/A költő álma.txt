


Két életet élt ő. 

B. Jósika Miklós 



Dörögve áll az ég 

Hamvába gyászolón, 

Üvölt a fergeteg 

Zajong iszonytatón. 



S ha átka súlya sújt, 

Hasítva bérceket, 

A borzadás egész 

Világkört eltemet. 



S a dalnok álmodik, 

Dicső egekbe jár: 

Borús egén derűl 

Az éltető sugár! 



Csatára kél a hős, 

Vitézi nemzedék, 

S a jog szent mezején 

Dicsőn ragyog az ég! 



Ha seb van oldalán: 

Kedvesse ott viraszt, 

S az elhaló vitéz 

Siratva érzi azt. 



Siratva érzi, hogy 

Hiven szerettetik, 

S szabad hazája is 

Melyért elvérezik. 



Im ébred és dicsőn 

Virúl a róna már! 

Ezernyi illatot 

A rózsa keble tár! 



De szíve oly borús, 

Keblébe seb vagyon, 

Kedvesse nem viraszt, 

Ború a szent honon! 



Oh éj repűlj! repűlj! 

Komoly szivemre már: 

Hol érzetem dicső, 

Szent álmokat talál. 

