


Virág fedett vidék ölén 

A rózsagally között 

Kecses fuvalmka lengedez 

Tavasz zephir fölött. 



Mosolygva néz a tiszta ég, 

Vidám a völgy szine, 

S dicső arannyal ébredez 

A hajnal élete. 



Kelhébe gyöngyöt áldozik 

Feléje a virág, 

Magas dalokba hangzik el 

Az ébredő világ. 



De ím az árnyba sír fölött 

Mi hölgy sohajtozik 

Komoly ború takarja el 

Halványos arcait. 



" Mi kín leányka mely gyötör? 

E szem gyönyörre van 

Teremtve, nem aludni el 

A kínnak áriban. 



Talán e sír anyád fedi 

Szerette gyermeked? 

Kiben gyönyörrel őrizéd 

Minden reményedet. 



Talán a kedves életét 

Elorzta e halom. 

Irígyen, és e kincsedért 

Gyötör bú, fájdalom." 



" Borist takarja hajh e sír, 

A kőkemény magyart, 

Kit nemzetével egy napon 

A mély sír eltakart. 



De nem siratja vesztemet 

Szemem te jó utas, 

Dicső! ha férfit sírba vitt 

Hazájáért a vas. 



Nem bánom én egy életem 

Csillagzatát - veszett 

Honomnak adta csak e szív, 

Mit adni kelletett. 



De azt siratja: hogy veszett 

Hazámnak, és nekem 

Annélkül óh, hogy az dicső 

Sirján szabad legyen. 

