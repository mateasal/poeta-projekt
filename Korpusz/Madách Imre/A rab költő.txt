


Borongva csendben áll 

A várfenéki űr, 

Álmatlan éjjelén 

Az agg Bretizla ül. 



Magasztos homlokán 

Szent öntudatja él, 

S kihólt szivébe még 

A hon imája kél. 



Körötte néma csend, 

Fölötte vígalom, 

A kényúr terme áll 

Az elnyomott honon. 



Bretizla arcain 

Egy dalja könnye áll, 

Ki keble harcmezőn 

Rémesre nem talál. 



Kiérzve szent ügyét 

Oly büszke, mint a sas, 

És honja gyászhelyén 

Sírhont magának ás. 



Megrázza üstökét, 

Körül, körültekint, 

S a rémes éjen át 

Reménysugár nem int. 



Eltördezett a lant 

Bretizla ódalán, 

Nem száll a gondolat 

Magasra hangzatán, 



Megvetve börtönét 

És szűk korlátait, 

Megvetve szolganép 

Ledörgő átkait. 



Keblembe rejtelek 

Magasztos indulat 

Bimbód e föld fagyán 

Virágra nem fakad, 



Nem zengem én a jog 

Természetes szavát, 

Mely fényvirágra hoz 

Egy boldogabb hazát. 



Nem zengek síri dalt 

A bajnokok felett, 

Nem érti korcs fiú 

Mártíri fényeket. 



De jőni, jőni fog 

A hajnal élete, 

Piros derűt hozand 

A népek Istene. 



De jőni, jőni kell 

Mit esdnek annyian, 

S előjeled borong 

A néma éjszakán. 



S ha hangom elrezeg 

E puszta csarnokon, 

A szellem élni fog 

Dicső sugárokon. 



És áldni fog, ki érz, 

És érzni mindki fog, 

Mert egy világ regén 

A vaskor elrobog. 



Siromnak ormain 

Hazám oltára lesz, 

S a véres áldozat 

Ormára fényt szerez. 



Bretizla évekig 

Eltűrte börtönét, 

Nyugottan élte át 

Kínsújtott életét. 



Dacolt a kőkebel, 

S szerette mord lakát, 

Mert öntudat csak ott 

Deritheté agyát. 



Álmában üdvre lelt 

A kába képzelet, 

Egyszerre élte ő 

A kettes életet. 



Álmába fénysugár 

Virítta a hazát, 

Keblébe zárt nejét 

Szerette magzatát. 



Föllelte üdveit, 

Az elraboltakat, 

Feledte bájokon 

A földi átkokat. 



S most hogy kiszenvedett 

Az ébredő kebel, 

Még őrzi álmait 

A síri gyász lepel. 



Ő boldog és nevén 

Sugára oly dicső, 

Porára béke hát, 

A jog martírja ő. 

