


Messze, messze, zúgó tengerparton 

Áll ősz Mikes Kelemen magában, 

Rozsdás kardja, mellyel szent harcot vítt, 

Mankó mostan elaggott markában. 



Túlélé bajtársit egytől-egyig, 

Idegen honban hogy eltemesse, 

Mindent túlélt, hont és dicsőséget, 

Csak reményét el nem feledhette. 



Néz sóvárgva a kék messzeségbe, 

A felhő, mely szép honán vonult el, 

Nem hoz-é számára hű köszöntést, 

Nem vidítja-é győzelmi hírrel? 



Vagy csak ismét, mint halál követje, 

Barnán zúg el s részvétlen felette, 

Mintha mondaná, hogy szent ügyével 

Bajnokát is a hon elfeledte. 



Néz sokáig búsan elmerülve, 

Míg szeméből könny gördül vasára, 

S megpendűl a vérszokott barát is, 

Mintha fájdalmában felkiáltna. 



" Hej apám! rosszúl mehet világod, 

Hogyha sírsz míg a kezedben vas van, 

Szólj csak, szólj mi bánt, hadd védjelek meg !" 

Mond egy ifjú hetykén, elbizottan. 



" Hajh, magyar vagy, s mégis búmat kérded, 

Nincsen-é elég bú tenhazádban? 

Nincsen-é ott tiprott népszabadság, 

Melyért vívhatsz megszentelt csatában? 



Hagyd el búmat, mondd meg inkább nékem, 

Hogy virúl -e még a hősi nemzet, 

Jött -e már a megváltásnak napja, 

Vagy csak újra, s ismét újra szenved. 



Mert habár kiűze kebeléből 

S megtagadta is kegyét fiától, 

Nem tilthatta el hogy véle sírjak, 

Nem vehette el részem bajából." - 



" Hej apám! jobb lenne sírba menned, 

Mint figyelni vészterhes szavamra, 

Új kín jő a réginek helyébe 

Új gyalázat folyvást a magyarra. 



Sír és börtön vár minden jobb kebelre, 

Kóborló lett a magyar honában, 

Csőcselék nép hoz törvényt a földnek, 

Mely mienk lett százéves csatában. 



S hogyha tenni nem bír, legalább csak 

Keseregni látnám a magyart még, 

Látnám, hogy lelkében a harag dúl, 

S szebb jövő felé még vágyódás ég. 



Óh de nem, oly néma, oly nyugodt ő, 

Mintha a járomba termett volna, 

Tűrjön hát, én elhagyám a korcsot 

Fészket rakni idegen hazába." 



" Óh vigyázz, vigyázz, ifjú, szavadra! 

Meg ne átkozd könnyelműn hazádat ", 

Mond a bajnok, s most örömkönnyű az, 

Mely szeméből fényesen kiárad. 



" Mondod új kín jő még szakadatlan, 

Új csúfság mindennap a magyarra, 

Ettől én nem féltem, ifju lelke 

Amit a sors rámért, elbirandja. 



Melytől a por gyáva férge elvész, 

A csapás a ménnek új erőt ad, 

Nem teszik báránnyá az oroszlánt 

Vas kalitka és durva erőszak. 



Attól félnék, hogyha kegymosolygás 

Andalító bája esnék rája, 

Csábos ének, gyönge rózsaláncok 

Vonnak álmot a hős oroszlánra. 



Mondod, hogy nem kesereg a nemzet, 

Nem sír sértett asszonyok módjára, 

Némán tűr. - Hála Istennek érte, 

Büszke lehetek hát még hazámra. 



Mert ne hidd, e csend hogy elfásúlás. 

Sík a tenger, hogyha fergeteg kél, 

Nyúgodt a szív, melyben önbecsérzet 

S nagy jövőhöz még elég erő él. 



S mostan vissza, gyermek, kóranyádhoz, 

Addig volt -e csak kedves, míg tápot, 

Tündérálmot szívtál emlőéből? 

Most kell, most a tartozást lerónod. 



Vissza, vissza, karjaid erősek, 

Ifjú élet lüktet ereidben, 

S hazádnak szüksége lehet még 

Minden gyermekére a jövőben. 



Villámsujtott, megfosztott fa a hon, 

Gyéren állnak rajta a zöld ágak, 

Ezredéves viharos éltében 

Legerősbjei mind széthullának. 



S a nehány is ott hagyná -e törzsét 

Elszakadva legjobb erejével? 

Vissza, vissza kell tavasznak jönni, 

S törzsén várja azt mindenik ág el. 



A hűtlenre többé élet nem jő, 

Elhervadtan szél üzendi messze, 

Mely törzsén függ, az reményen függ még, 

S megfosztottságát ne szégyenelje." 

