


Virágágyak között 

A kis leányka áll, 

Nyiló bimbócskaként 

Hajnal sugárinál. 



S mig kedvvel énekel, 

Hó ujjai alatt - 

Virág, virág után 

Lesz hulló áldozat. 



S a rózsa szól: ne bánts, 

Élvezz, itt díszlek én, 

Eldobsz, ha hervadok 

Keblednek melegén. 



De a lány csak mosolyg, 

Hévvel utána nyúl, 

A rózsa eltörik, 

És harmatkönnye hull. 



A kor rohan, virúl 

Ismét a rózsatő, 

Ismét ott áll a lány, 

De halvány, szenvedő. 



Rablott rózsája tán 

Ott hervad arcain, 

A harmat ott ragyog 

Veres szemhéjain. 



" Hej rózsa csak virulj; 

Én meg nem fosztalak, 

Hogy csókold keblemet 

Aztán eldobjalak. 



Mint fájhatott sebed, 

Csak mostan érezem - 

S mint néked, uj tavasz 

Jaj, nem virul nekem !" 

