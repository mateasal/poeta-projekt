


Idegen hazában, tengeren túl 

Él a költő árván, számüzötten 

És dalát a kalmárnép nem érti, 

Honfibúját könnyező szemében. 



Ámde ő a bút hiven táplálja, 

S a hálás bú őt tartja ismét fel, 

Mert ha kebeléből kiszakadna, 

A költőt is síri éj fogná el. 



Igy él ő sokáig, mint a pusztán 

Elkiáltott fájdalom nyögése, 

Mely lassanként semmiségbe foly szét, 

Nem lelvén szűt, amelyben felélne. 



Sír borúl az énekek fiára, 

Idegen föld nyomasztó bilincse, 

Hej, de ezt is győztesen lerázza 

A költőnek szent hazaszerelme. 



És porából napraforgó hajt ki, 

Mely szünetlen arccal néz keletnek, 

Mintha mondaná, hogy ott a szent föld, 

Melyhez áldás s vágyai sietnek. 



És szivéből lesz dalos madárka, 

Mely hazáját látogatni eljár, 

Ott elzengi bánatát, keservét 

S szent sejtelmét, mit minden szív táplál. 



És lelkéből barna felhő válik, 

Mely dörögve száll meg bérceinken, 

Szent harag, mely álmainkból felráz, 

S melyre a bitorló bűn megretten. 

