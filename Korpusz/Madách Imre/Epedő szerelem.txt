


Mind csak mese, mind csak mese, 

Amit költőink énekelnek, 

Dícséretére epedő, 

Eszményi, tiszta szerelemnek. 



Nem ég a legszebb láng soká, 

Ha táplálékot nem találhat, 

Bolond, ki cél nélkül csatáz, 

Míg elfáradva összeroskad. 



S ha már könyörgve porba hull 

A föld ura - leány elébe, 

Méltó, hogy keble édenét 

Ez is legott megossza véle. 



Kinek lelkéből már kihalt 

Ez öntudatnak bűszkesége, 

Nem érdemes, hogy férfiú, 

Nem érdemes a lány kegyére. 



S a lány szivében hogyha nincs 

E szent törvénynek öntudatja, 

Szeresse lánytársát, hisz azt 

Eszményi tisztán imádhatja. 



Csak most szeretlek még nagyon, 

Mióta, lányka, már enyém vagy, 

Minden csók, minden ölelés 

Szivemre újabb láng gyanánt hat. 

