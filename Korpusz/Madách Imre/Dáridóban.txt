


Van -e még a hegedűben? 

Húzd cigány, 

Azt a csárdást, hadd pördüljön 

Az a lány. 

Van -e még gazdánknak ilyen 

Ó bora? 

Hadd igyuk meg, ne maradjon 

Holnapra. 

Eljöhetne török, tatár 

Vagy orosz, 

Rác, oláh, szerb és kitudja 

Milyen rossz, 

Annak állna házi gazdánk 

Jó bora, 

S abban másnak csak ne ázzék 

A foga. 

Húzd cigány, húzd, hadd ne higyjék, 

Hogy busúl 

A magyar, hogy házában nem 

Ő az úr. 

Hadd ne leljen abban senki 

Örömöt, 

Hogy szivünk már bánatában 

Megtörött. 

Fel-le fordúl a szerencse 

Kereke, 

Aki mit nyert, hogy ha bírja, 

Hadd vigye. 

Azt a csárdást! a magáét 

Hadd vigye 

A legény is, de csak úgy, ha 

Bír vele, 

S úgy bír csak, ha a lány szívből 

Vele jár, 

Máskép együtt törni, rakni 

Mit használ. 

Szomorú a magyar nóta 

Eleje, 

Sírva indúl a magyar is 

El vele. 

Ám de aztán viggá válik 

A sora, 

Hogy kedvvel néz Isten is le 

Rá maga. 

Három a tánc! hogy volt hogy! most 

Szaporán 

A legvígabb hátra vagyon 

Még talán. 

Vadkéjén ha megdöbben az 

Idegen, 

Megdöbbent már máskor is, fel 

Sem veszem. 

Peng a sarkantyú kipördűl, 

A bajusz. 

Hozzá minden lánynak ajka 

Odahúz. 

Igy mutatja ifjú és lány 

Hogy magyar, 

S mássá lenni nem is tud, nem 

Is akar. 

