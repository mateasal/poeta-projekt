


Mondanám, hogy nem vagy szép, leány, 

Hogyha nem néznél tükörbe, 

Mondanám, hogy jó sem vagy talán, 

Hogyha nem néznél szívedbe. 



És ha tükröd s szűd dacára még 

Nem tudod, mi szép, mi jó vagy, 

Én sem mondom el, mert bájad így 

Öntudatlan kétszer oly nagy. 



Mondanám, hogy lelkem nem szeret, 

Mit mosolygsz - óh, hallga, hallga! 

Hadd maradjon szíveinknek ez 

Nyilvánságos drága titka! 



Boldogíts csak, boldogíts tovább, 

És ne tudd - elég ha sejted, 

Mint a gyöngyház, oly önkénytelen 

Kedvem gyöngyeit ha termed! 



Ah, de balga én, ha tőled is 

Rejtem, üdvöm mért fecsegni ki? 

Vagy nem-é fél boldogságom az, 

Hogy nem tudja senki, senki? 



Hadd ragyogjon, aki azt hiszi, 

Hogy csak irigyelve boldog, 

Én homályos csendben élvezek 

A lány keblén és mosolygok. 

