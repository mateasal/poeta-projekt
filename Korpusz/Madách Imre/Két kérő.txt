


Ősi vára kerti lúgosában 

Szép Ilonka énekelve jár, 

Két kérő van a leány nyomában, 

Mindkettő élet, halálra vár. 



Tihamér az első, kardvasán még 

Megvert ellen vére párolog, 

Homlokán még szomjú bosszuláng ég, 

De szemén a szerelem ragyog. 



" Lány szeretlek, - mond, - de hallga, hallga, 

Új csatára hív a harci kürt, 

Hogyha szebb nap kél majd a hazára, 

Kél -e arra is, ki érte tűrt ?" 



A leányka némán szemlesütve 

Másik kérőjének int legott, 

Mintha mondaná: "Kinek szerelme 

Méltóabb lesz, én azé vagyok ". 



A világ nemtője volt a másik, 

Most visel hímes tavaszruhát 

Illatajkán napsugára játszik, 

Érzésinek szót madárdal ád. 



" Lányka! véres kard nincs birtokomban, 

Engem áld csak s nem fél senki sem, 

Frígyemben csak egy szent bűverő van, 

S minden lépted rózsákat terem." 



Mond a nemtő, - s újra várva-várnak, 

A hősben kél száz nagy gondolat, 

Míg a nemtő a kedves leánynak 

Lábához szór bájvirágokat. 



Ilka felvesz a büvös virágból, 

A nemtő már-már kéjtől remeg, 

A leány füzért köt, ajka nem szól, 

Ámde a hőst koszorúzza meg. - 



Újra felgyúlt a nemzet csatája 

Kétségbeesve, Tihamér is ott, 

Fűzéréért harcol -e, ki tudja, 

Jobban, avagy védve népjogot? 



Ekközt megvetés sebével űzve 

A nemtő is hervadozni kezd, 

Minden nappal egy-egy bája tűn le, 

Egy-egy sugárt minden óra veszt. 



És midőn a harcmező porára 

Együtt hull alá hős és füzér, 

A nemtő is halvány őszre vála, 

Az elhalt dalja csak zokogva él. 



Ősi várnak ablakán ül Ilka, 

Arca halvány, fátyla oly sötét, 

Hullámzó kebelre hullni hagyja 

Bánatának eredő könyét. 



Nézve néz a távol messzeségbe, 

Nem jő, mindhiába, Tihamér, 

Ellenség rivalg a győzelemre, 

S tudja, hőse hogy többé nem él. 



Látja kínját a nemtő s legottan 

Küld feléje őszi szelletet, 

Hogy könyét törülje le, s titokban 

Nyujtson át egy sárga levelet. 



Fellebbenté fátyolát a szellő, 

S olyan édesen, zokogva sírt, 

Hogy részvéttel vette tőle a nő 

S olvasá amit nemtője írt. 



S meghallgatta hervadó barátját, 

Kit nem hallgatott meg szebb napon, 

És a szellő, mint az ősz aráját, 

Megcsókolta a lányt homlokon, 



Hervadt a lány, mint új vőlegénye, 

Míg az őszből tél viharja lett, 

S mátkaágyat, csillogó fehérre 

Megfagyott, merev keblén vetett. 



Ott nyugosznak. - A jövőbe vár, hisz 

A nemtő - de hajh, csalatkozik, 

Mert az ágyon, melyet ő vetett is, 

Ilka csak hőséről álmodik. 

