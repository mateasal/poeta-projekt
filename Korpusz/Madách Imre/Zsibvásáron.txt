


Megfáradt kedéllyel életúntan 

A nyomor fog megbékítni engem, 

Gondolom, ha látom, mint törekszik, 

Fárad és küzd még az is, hogy éljen. 



Zsibvásárra értem; szerte-széjjel 

Korhadt házi bútorok hevertek. 

Válogattak köztük, felrugák ezt, 

Ócsárolták azt, avagy nevettek. 



Ottan mérnek egy vas sírkeresztet, 

Fontra adják, míg hajdan ki tudja 

Hogy nehezkedett egy árva szívre 

A kicsiny kereszt világnyi súlya. 



Itt imádságos könyv vár sorára, 

A sajtárus nézi fütyörészve; 

Hajdan egy megtört szív jó barátja, 

Aki vigasztalta, vele érze. 



Sárga lombot lök belőle sárba 

Szebb napokból megszentelt ereklyét, 

S hogy súlyával meg ne rövidítse, 

Gondtalan lábbal tapodja azt szét. 



Nyoszolyát vesz ottan a kerítő, 

Szent tanyáját szerelemnek egykor, 

Üreset most, mint a téli fészek; 

Dalja tudja Isten hol barangol. 



Trágár élccel hordja el magával 

Egy korcsmáros bájos hölgynek arcát; 

Majd ivószobára fog lenézni, 

Melyet hódolat melengetett át. 



A lámpát meg egy tolvaj vevé meg, 

Melynél a bölcs éjeket virasztott, 

S míg az éjnek titkait kutatta, 

Élvezetlen hagyta a világot. 



Óh szentségtörő, gyalázatos faj 

Sírokon vásárt nem félsz ütni? 

Nem lép-é elődbe a kisértet 

Melynek csendjét vad zajod elűzi? 



Minden vágyad pár fillért keresni, 

S egy világnak romját árúsítod. 

Mért nincs megváltónk korbácsa nálam, 

Hogy szétverném ronda társaságod. 



Vagy nem néz -e már e dőre földre, 

Aki nyúgodott a vas keresztnél? 

S a könyv asszonyának szent imája 

Nyom nélkül veszett -e el, mint a szél? 



Tán az ágyat, e tündérvilágot, 

Eladák mivel megéhezének; 

Vagy megráncosodtak s arcaiknak 

Rózsájával elhervadt szerelmek? 



Hát a bölcsnek észlámpája is csak 

Úgy aludt ki, mint kicsinyke mécse? 

A száraz lomb bájos nőnek arcán 

Önmagát már régesrég túlélte? - - 



Más világ lép fel, ha mi leléptünk, 

Ami nekünk szent volt, gúny tárgya 

Veszne bár emlékünk is magunkkal 

S mit szerettünk, szűnk egész világa! 

