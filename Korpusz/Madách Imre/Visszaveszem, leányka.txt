


Visszaveszem, leányka, 

Hűségi eskümet, 

Visszaadom, leányka, 

E néma búcsúcsókba, 

Ímé, szerelmedet. 



Engem vándormadárként 

Sejtésem visz tova, 

Lelkemnek kell csapongni, 

Számomra megnyugodni 

Nincsen rév, nincs haza. 



Mért álljon esküvésünk 

Halvány rémképe még, 

Intő bú- s gyűlöletre, 

Míg így majdan helyébe 

Békélt emléke lép. - 



Úgy-é, szűd, mely enyém volt, 

Azért nem gyűlölend, 

Hogy a vándor megállott 

Csodálni a virágot 

S útját folytatni ment? 



Úgy-é kebled, leányka, 

Mely engem kedvele, 

Nem fog átkozni most sem, 

Tovább maradni hogy nem 

Engedte végzete? 



Úgy-é bár, nem hiszed, ha 

Más majd hívebb leszen, 

Hogy az tán többet érez, 

Mint én, s mit keblem érzett, 

Nem is volt szerelem? 



Hol van dal, mely megígéz 

S aztán nem hangzik el? 

Hol végtelen szép álom, 

Örök szín a virágon, 

Siratnunk mit nem kell? 



Arcád a hulló csillag 

Volt éltem éjjelén, 

Mely tiszta ragyogással 

Egy percig ég s alászáll, 

Mint játszi tünemény. 



És én, ki láttam útját, 

Könnyezve követem, 

S emléke mindörökké, 

Mint égi jelenésé, 

Oly szent marad nekem. 

