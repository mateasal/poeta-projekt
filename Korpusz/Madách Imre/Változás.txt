


Tél üvölt a föld határin, 

És ropogva zúg a jég, 

Gyászba hanvad a virágkor, 

Míg lesír a néma ég! 



Füstölögve kis falunknak 

Állnak zsupos fedeli, 

Míg a csendet átsuhogják 

A fonóház éneki. 



Bévonul a bús vadonnak 

Téli lakra pásztora, 

S ablakomra néz a szőke 

Pásztor lányka ablaka. 



S hogyha zúg, üvölt a róna, 

És a lányka búban ül. 

Jő e lángoló kebelhez 

Még karomban felhevűl. 



" Hej leányka, mily varázs vagy, 

Elbüvölted a telet, 

És falunkra szent sugárba 

Fényt deríte kék szemed. 



Hej leányka! mint tavasszát 

Zengi át a fülmile, 

Úgy e lant is egy dicső dalt 

Szép szemedre zengene. 



Reggelenként ablakomba 

Látva még a fagy virányt, 

S keblem ég, dicső szemedbe 

Lelve a tavasz korányt !" 



,, A tavasz jön, Isten áldjon! 

Én megyek, te jó legény! 

Nyájam őrzni a Bakonynak 

Rengeteg bús erdején." 



Ablakomra néz az ablak, 

Ah de puszta, elhagyott! 

Fagyvirágim szent helyére 

Rózsa nyől, s virágzik ott. 



Rózsa keblem gyász virága, 

Gyász ül ablakom felett, 

Ah! a lányka kék szemébe 

Fény korányom elveszett! 



Kint azért virúl a róna, 

Mert tavassza megjöve, 

És szemében ott sugárzik, 

A tavasznak kelleme. 



Óh, üvölts sötét borúlat 

Házikómnak ablakán! 

OIy dicső virágok nőlnek 

Akkor ablakom fagyán! 

