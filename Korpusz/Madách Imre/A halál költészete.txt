


Miben van olyan nagyszerü költészet, 

Rejtélyes mélység, mint benned halál? 

Ki ott lakol, hol a korlátos élet 

A végtelennel kezet fogva áll! - 



Vadon zajong az élet működése, 

Erőlködik és küzd a sokaság, 

Egymást törik hullámi, mások buktán 

Emelkedik, ki a felszínre hág. 



Csusz a nyomor, görbedve szidja sorsát, 

Emelten jár a vétkes hatalom, 

Dicsőségért lemond ez az örömről, 

Amazt emészti kincs utáni szomj. 



Tündéri ábránd az ifjú világa, 

Míg a hivőé lemondás, ige, 

Ez élvet kerget, amaz igazságot, 

Mit fátyolával Isten elfede. 



S tovább rohan mind, vélvén a tömegtől 

Az ő ösvénye messze elszakad, 

S míg minden más a pusztaságba téved, 

Csak ő lelé meg az igaz utat. - 



S ímé eléjök lépsz, halál, szelíden 

Magadhoz téríted mindnyájokat, 

S öledben megbékél, mi az imént még 

Haraggal zúgott, százfelé szakadt. 



Óh, vajh mi rosszul ismert tégedet, ki 

Undok rémnek festett, szent anya vagy, 

Kinek hangját a gyermek hogyha hallja, 

Jő és minden játékot abbahagy. 



Kebledre dűl, s te könnyeit letörlöd, 

Leleplezed a titkok fátyolát, 

S hiú törekvéseit elcsitítod 

Dalolván néki a halál dalát. 



Édesnek, szépnek kell e dalnak lenni, 

Melyet tanyáján a halál susog, 

Hogy a létnek hullámi rá figyelnek 

És a vad szenvedély elandalog. 



Csodáljam-é hát, hogy félénk madárként 

Költészetem is messze menekűl 

Az utcának zajától, s megpihenni 

A csendes sírnak szent ormára űl? 



Halál, halál, száz alakú tündér te, 

Hogy szellőztessem arcod fátyolát? 

Midőn lelkem már sejt, megfogni nem bír, 

Mert elkábulva uj alakba lát, 



Kinek imént még mint szelíd anyának 

Magához inte jótevő keze, 

Villámot szór most s nagyszerű alakja 

Mond: én vagyok a sorsnak Istene. 



Fejét a csillagdús ég koszorúzza, 

Inogva reszket a föld, melyre hág, 

Dűl és rombol minden tekinteténél, 

S minden rom ismét egy-egy új világ. 



Emelt homlokkal jár a harcmezőkön 

És nemzeteknek ír ott végzetet, 

Jár büszke trónok eldült romladékin, 

Jár elfelejtett istenek felett. 



Keresztülnyargal a széles világon, 

Zúgó viharral tüzes paripán, 

Oroszlánnal játszik puszták fövényén, 

Jégpalotát lakik a föld sarkán. 



Vulkánt hamvaszt el, bérceket mos széjjel, 

Tengert száraszt ki, megtölt völgyeket, 

Felkerekíti a puszták homokját 

És száz hiú emberműt eltemet. 



S csak ott, hol ő van, ott van Isten háza, 

Csak benne látjuk istenünk képét, 

Mint a napot, mely elvakít fényével 

Árnyában látjuk, melyt a tóra vét. 



És megnyugszunk, hogy mint hű szolga által 

Isten mindent halál által teszen, 

Mert a mint igy dúl, tisztít és a sírból 

Ifjultabb élet bölcsője leszen. 



Mit is szülhetne nagyszerűt, költőit 

Az élet, költőietlen korcs maga, 

Kalmár lelkének bélyegét hordozza 

Átok gyanánt minden, mit alkota. 



Fénytermei csak büszke kőrakások, 

Miket hiúság és nyomor emel, 

Piarcai önérdekü küzdtérek 

Hol lelkünk csak botránkozásra lel. 



Sáfárkodik közöttük kisszerű faj 

És elriaszt minden költészetet, 

Mig a romlás nehezkedik fölébe 

S a hétköznapnak rögtön véget vet. 



Elfut előle a mozgalmas élet, 

S ha a korcsfaj hiú zaja eláll, 

Akkor szétnéz s ünnepies világát 

Megszenteli csókjával a halál. 



Rejtélyes dicst von a rom homlokára, 

Legendát sző a puszta kő fölé, 

Felássa a gyöngyöt a düledékből, 

Helyheztetvén a csillagok közé. 



S mint mártir, aki vérkeresztelésben 

Tisztúla meg, nyer csillagkoszorút, 

Úgy embermű is a romlásnak csókja 

Által megszentesűl és dicshez jut. 



A cirkusz, melyen nincs egyéb nesz, mintha 

Egy-egy követ söpör le vad madár, 

A fórum, melyen már csak bojtovány leng, 

S a szél felejtett szónokszéken jár, 



Nagy dolgok színhelyévé alakul át 

Annak, ki érez, gondolkodni tud, 

S úgy lép belé, mint rejtélyes szentélybe, 

Mig a kis lélek magányától fut. 



Amott a multak felidézett lelke 

Zúg el mint nagyszerű tragédia, 

Itt a küzdelmek elhaló zajából 

Kél nemesülten a história. 



És Isten is gyönyörködni kezd bennök, 

Hol a festék lehullt, teremt mohot, 

Hol az oszlop ledült, dús kárpótlásúl, 

Karcsú virágos hársfa nő ki ott. 



Zengő fészket rak a beomlott sírnak 

Bozótos ormára a kis madár, 

S ha elpusztult, az elfeledt oltárra 

A kis tücsök még ciripelni jár. 



S midőn szép nyári nap a szomszéd dombon 

Botjára dűl a pásztor s andalog, 

És nyája mintha szinte gondolkodnék, 

Bámul, bámul, mig a kolomp konog; 



Vagy estve a pásztortüzek kigyúlnak, 

Vijong a bíbic, hol a nyáj legel, 

A hold felkél, és legfényesb sugára 

Reng a romon mint tündéri lepel: 



Akkor rejtélyes dalt susog a szellő, 

Mely a romoknak kúpjain elment, 

Ezer csoda kél lengő árnyékukban, 

Kitárja titkát a sír oda lent. 



S míg századoknak költői nemtője 

A hallgatag oszlopsorok közt jár, 

Az ámuló pásztornak kurjongása 

Szent borzalomnak miatta eláll. 



Romlás! ki a követ megdicsőited 

Nincs-é irgalmad emberek iránt? 

A várost szent rommá teszed s azokkal 

Kik egykor bírták azt, kezed mint bánt? 



Elszállt -e a nagyság is a tömjénnel, 

S az eldült oltár eltemette -e, 

Vagy mint a szél elnyargal a romok közt, 

Elzúg -e a dicsőség is vele? 



Nem, nem, halál a nagy lelkek barátja 

Ő osztja szét a csillagkoszorút 

Csak a sírnak vak éjjelén keresztül 

Vezet fel a magasba biztos út. 



Óh szolgalelkű, kishitű az élet, 

Gyáván hajol meg bálványok előtt, 

Csókdossa a szekérnek kerekét, mely 

Díszmenetében eltapodja őt. 



Ha a valódi nagynak káromlás jut, 

Maszlagpohár vagy véres feszület, 

Tapsol a pór, mert kárörömmel nézi 

A törpe, hogyha a nagy elesett. 



Reáhajol és gúnymosollyal arcán 

Kicsínyes gyöngéit keresgeti, 

És mintha önmagát mentné ki véle 

Örül, ha egy-két foltját felfedi. 



Óh fáj, fáj látni a nagynak bukását, 

Holttestét nem kiséri senki sem, 

Félvén a tisztességgel tán azoknak, 

Kik most erősek, kedvetlent teszen. 



Nem tudják-é ezek, hogy egykor ők is 

Le fognak tünni, s a hitvány tömeg, 

Mely sírni fél s most őket hordja díszben, 

Később elestök tapsolandja meg. 



Kegyelet hát az elesett vágytársnak, 

Mit sirján gyujtunk, a mécs nékünk ég; 

Itt győztünk, az elég, bíró közöttünk 

Úgyis más lesz majd, a sír és az ég. 



Óh fáj, fáj látni a nagynak bukását, 

Mint hogyha istenszobrot döntnek el, 

Mit áhitat emelt, népek imádtak, 

S most gúnyosan tapod hitlen kebel. 



A porban fekvő istenség képének 

Nem vallja hivéűl ki sem magát, 

Sarat dob rá s mondd: ím hogy lenne Isten, 

Ki jelt még e köszöntésre sem ád. 



Nem mond hálát azért ki sem a napnak, 

Mert egy világnak szűli a tavaszt, 

Hatását csak kicsiny énjéhez méri, 

S ha szenvedett alatta, szidja azt. 



De tűrelem csak, míg jő az enyészet, 

Az üldött nagyság e védszelleme, 

S midőn az önző érdek s félelemnek 

Elhangzott, elhalt kisszerű nesze; 



Ott vész a sírban a bitorlott nagyság, 

Mig a valódi győztesen kikél, 

S midőn egészen elveté az embert, 

Félistenképen újólag felél, 



Menten minden salaktól, a legenda 

Rejtélyes és magasztos lepliben, 

S ha a bámuló késő ivadékok 

Előtt alakja ekként megjelen: 



Ez ő, ez ő, mondják majd, kit kortársi 

Elismerének, óh jaj a vakok, 

De szíveinkben szent leend örökké, 

Mig percenként gördűlnek századok. 



Mint Krisztus, akit szintén felfeszített 

Az élet, e kislelkű uzsora, 

Míg a halál keresztjének szent oltárt, 

Magának Isten jobbján helyt ada. 



Ifjú zajos városnak közepette 

Állok magamban csendes piacon, 

Körűlem dudva nő, homok terűl el, 

Felettem csillaghímes ég vagyon. 



Hallom mint zúg le a Dunának árja, 

Kelet s nyugotra tárván karjait, 

Éjszakról a Kárpát idáig nyúl le, 

Délről belátom alföld sikjait. 



S mint hogyha mindez titkos szót hallgatna 

S mint hogyha e szó lenne a halál, 

Úgy érzem, lelkem reszket, és reá is 

A sírnak nagy bús gondolatja száll. 



Elszenderült a városnak mozgalma, 

Napszámát végzé minden, és pihen, 

Hogy holnap új erővel szembe szálljon 

Kalmárkodása kis küzdelmivel. 



Hej, ilyen az élet, tán nincsen senki 

Mindnyájok közt, ki téged sejtene, 

Ki e téren felkélsz, midőn lenyúgodt 

A város, mult napok nagy szelleme. 



Ki sincs, ki értené, hogy majd ha egykor 

E város végálomra szenderűl, 

S elvész mint buborék minden mi benne 

Most fénylik és küzd, fárad és örűl; 



Ha ércjármát az ős Duna lerázta, 

A vár ledűl s a termeken fű nő, 

E tér fog élni csak, s zarándokolva 

Hozzá távolról ájtatos nép jő. 



Kicsinyszerű az élet, ritkán jőnek 

Mint röpke álmok nagyszerű napok, 

Talán csak hogy ne essenek kétségbe 

Embernagyságon törpe századok. 



Miljók elvesznek s nem marad utánuk 

Nyom, mig egy jő s felvési nagy nevét 

A szent gúlára, mely évezredeknek 

Temetőjére büszke árnyat vét. 



Én láttam, éltem nagyszerű időket, 

Szorítottam nem egy martírkezet, 

Megrészegített a dicsőség árja, 

Mely szétsugárzott egy ország felett. 



Úgy érzém, nékem is van abban részem, 

A honnak lévén én is gyermeke, 

S nem irigylém mástól, akármi fényes 

Volt a sugár, mit osztályul nyere. 



Elmultak az idők, elvesztek véle 

Bajnokai, lealkonyult a fény, 

Sirjoknál eldőlt nagyság emlékével 

Kicsinységemben megmaradtam én. 



Talán hogy én is óvjam a sírlámpát, 

Mit kegyelet ti néktek félve vitt, 

Hogy helyrehozzam a nép gyávaságát 

S a hatalom féltékeny gondjait. 



Hogy oly korban, hol sírni is erő kell, 

Könnyel szenteljem fel bús lantomat, 

Mig az enyészet számotokra is majd 

Méltóbb dijul csillagkoszorút ad. 



Boldog mindaz, ki földön bír teremtni, 

Irígyletes lett az az épitész, 

Ki a szívnek gunyhót, a szépnek szobrot 

Emel, vagy a hivőnek oltárt vés. 



Mig szív, müvészet és hit élni fognak 

Él ő is, és ha műve elporlott, 

Kövei még mondják: Isten teremtett, 

De lángész adott örök alakot. 



S hát még ti, akik eszméket vevétek, 

Barátim, kő helyett müvetekhez 

Ti vagytok boldogok, mert alkotmánytok 

Ha dült, erősbnek szent alapja lesz. 



Vitázhatlan nyereményül maradva 

A haladás s szabadság részire, 

Mit erősségűl emberi méltóság 

Mártírok vérével pecsétele. 



Ti hát veszhettek, nektek már az élet 

Nem adhatott egyebet, mint halált, 

Mig a halál rátok örök életnek 

Hervadhatlan koszorújával várt. 



Ti már nyughattok fűves sír ölében, 

Hallgathatjátok a puszták szelét, 

Élvezhetitek azt a híves árnyat, 

Melyet reátok a szomszéd bérc vét. 



Ti élni fogtok, míg a puszta s bérc él, 

De én az utcazajban küzködöm, 

S ki tudja, a tolongó sokaságon 

Felűlemelkedni lesz -e erőm? 



Vagy eltapodnak s nyom nélkűl enyészek, 

Felejtett sír dől rám mint éjszaka, 

S mellette a halál nem istenasszony 

Gyanánt viraszt, csak mint szelíd anya. 



Mindegy, ha sirdalúl egy édes dalt mond 

Mindarról, amit itt szűm szeretett, 

S dicsőségért kárpótlásul suttogja: 

Nyugodjál békén, boldog nemzeted! 

