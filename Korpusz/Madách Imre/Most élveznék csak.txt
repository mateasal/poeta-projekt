


Mint annak aki szomjún 

Nyúl tölt pohár után, 

A lángbornak zamatja 

Elvész haszontalan, 



Ugy az ifjú sem élvez; 

Az élet öröme 

Lángtól égő szivének 

Csak szomját tölti be. 



Mint kincsásó bírvággyal 

Csak aranyat kutat 

S gondatlan eltapodja 

A kis virágokat, 



Ugy az ifjúnak fenn jár 

Korlátlan képzete, 

Míg az öröm virági 

Hervadnak körüle. 



Mint pályabér után a 

Szerény hiába les, 

Mert az a vakmerőnek 

Kivívott bére lesz, 



Ugy az ifjú sziv is csak 

Eped, vágyik s nem mer, 

Míg késő bánatával 

Rádásúl gúnyt is nyer. 



Én már nem érzem többé 

Ifjak mohó szomját, 

Becsűlöm hát és ízlem 

A lángbor zamatját. 



Én már hiú vággyal nem 

Keresek aranyat, 

Minden virág illatja 

Nekem hát élvet ad. 



És hála Istenemnek 

Nem is vagyok szerény, 

Amért más is pályázhat, 

Mért ne legyen enyém? 



Most már tudnék élvezni, 

Csak most már igazán, 

Midőn, hajh, nemsokára 

Már nem lehet talán. 

