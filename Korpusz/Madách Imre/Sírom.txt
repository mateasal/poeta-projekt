


Egyszerű fenyődeszkából 

Adjatok nekem koporsót, 

Melyen tegnap még vihar sirt, 

Melyen tegnap még madár szólt. 

Zöld mezét mely nem löké el 

Közepette szörnyü télnek, 

Mint a költő emberek közt 

Ifjuságát a kebelnek. 

Sírom kint álljon szabadban, 

Honnan messzi, messzi látni; 

Nap sugára, éj viharja 

Járjon azt meglátogatni. 

Emberkönny csak fájna nékem, 

Bár valódi, bár ál lenne, 

S lelkem sírban sem kesergne, 

Ámde életet szeretne. 

S életem lesz a természet 

Minden szívedobbanása, 

A madárdal - a ködös nap, 

Rózsaár - levél hullása. 

Kis virág hajol siromra 

Ő emlékszik, azt hiszem, rám; 

Hogyha hallom a pacsirtát, 

Azt hiszem, dalom zengik tán. 

S fergeteg ha jő robogva, 

Gondolom, hogy népem ébred, 

Számadást tart - és haragján 

Multja vesz - jövője éled. 

S álmodom tán igy sokáig, 

Ámde dőre nem lesz álmom, 

Egykor testesűl bizonnyal, 

Jól tudom s nyugodtan várom. 

