


Istenem! mond a szirt, mért teremtél 

Itten állni századokon által? 

Korbácsolva a habok dühétől, 

És csatázva a tengerviharral! 



Vészredőzött homlokom kopáran 

Áll, nem érzem a tavasz virágit, 

Villám látogat csak, míg körűlem 

Mindenen hő napsugár világit. 



S ím, amint ekkép panaszol a szirt, 

Messze földről szállva jön a fecske, 

Szárnya lankad és lejjebb hanyatlik, - 

Egy perc még! s a tenger eltemette. 



Ott áll a szirt, mint állt ezredévig, 

A madárka megpihenhet ormán 

S háladalt mond, - fészkéhez legottan 

Új erővel messzebb vándorolván. 



S a kopár szirt nem panaszkodik már, 

Ezredévre van vigasztalása: 

Öröme a dal, s a végezetnek 

Végtelenje - szent megnyúgovása. 

