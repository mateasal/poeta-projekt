


Az Aldunának szirtes partjain 

Egymással szemben áll két büszke vár, 

Közöttük a hab is jobban szalad, 

Mint aki éjjel temetőben jár. 



Itt válik a török s magyar határ; 

Mi az mégis, hogy mindkét várfokon 

Egyenlő zászló leng, bár a két vár 

Különbözik mint éj s nap, oly nagyon. 



Amaz mint rém, sötét és hallgatag, 

Vonóhídját magas gaz nőtte be, 

Csak éjjel zördül fegyver vagy bilincs 

S az őrkiáltás zúg tornyáról le. 



Nem látszik ott ember, csak néha jő 

A várfokára egy sötét alak, 

Fehér szakálát a szél lengeti 

Szemében látszik rég forralt harag. 



Néz, néz sokáig végig a Dunán, 

Aztán öklével által fenyeget, 

Szemébe könny gyűl, mígnem felriad, 

S büszkén a vár mélyébe lépeget. 



A másik vár vidám, népes, zajos, 

Éjjel nappal tivornya, vígalom; 

Ott összegyűl mi örömet keres, 

Ottan lakik mi csak gyönyör vagyon. 



S miért lakói mégsem boldogok? 

Ámbár ifjú, ámbár szerelmes pár. 

Felettök kínzó sejtelem gyanánt 

Nehéz sorsnak Damokles kardja áll. 



Tabán, a várúr, halvány és szikár, 

Fájó mosolygás reszket ajkain, 

S két szeméből vad láng tévedez 

A távolban, de nem tudhatni min. 



Csak hogyha zaj, vigasság környezi, 

Csak hogyha bujdosik habzó pohár, 

A mámorban látszik csak boldognak, 

De akkor is sokszor rögtön feláll. 



Fut a várfokra, halványan mint rém, 

Merően lengő zászlójára néz, 

S megborzad, hogyha egy-egy darabot 

Ismét magával vitt az éji vész. 



Lent Dalma várja. Milyen bájalak, 

Megtestesült szerelmi élvezet. 

De rajta is bánatnak fátyola 

Hullámzék, mint felhő a nap felett. 



Nem tudja senki, honnan van, ki ő. 

Távol utából hozta őt Tabán, 

De hogyha kérdik a nő s út felől, 

Sötét felhő a válasz homlokán. 



E pár egymáson szenvedéllyel függ, 

Egymás karán lelnek csak életet, 

S csókjoknál mégis Dalma könnye reng, 

S Tabánnak ölelő kara remeg. 



S ha a büvös világban elmerűl, 

Mely a nőnek sötét szemében ég, 

Ha függ a szűn, melynek hullámai 

Több élvet rejtnek, mint a magas ég, 



Egyszerre mint eszmélő felsikolt 

A nő, s Tabán a vár fokára néz, 

Hogy a zászlóból egy-egy darabot 

Ismét magával vitt az éji vész. - 



Éj van, vihar süvölt a vár felett, 

S talapzatát dühös habok vivják, 

Bent vad gyönyör s rivalgó kedv között 

Dombéroz a féktelen társaság. 



Tabánnak arca lassanként kigyúl 

Túlizgatságtól, mely lelkében van, 

Dalmának ajka kéjszomjtól pirúl, 

Könnye kiszárad a szem lángiban. 



S im a várfokról egy hang így sikojt: 

" Zászlónknak vége, elsodrá a vész." 

Tabán és Dalma kővé merevűl, 

S a társaság aggódva összenéz. 



" Hadd jőjjön dalnok, mond egy cimbora 

Föleszmélvén, pajzán dalt zengeni. 

Tréfáira majd elriadnak tán 

Az éjfélnek kísértő rémei." 



S kinyil az ajtó, dalnok jő be rajt, 

Megrázva ősz fejét a húrba nyúl, 

Végigfut rajta, mint a fergeteg, 

Danolni kezd, s aggott arca kigyúl. 



Volt hajdan egy basa 

Sok nép uralta őt, 

De számolt ép ezért 

Még több irígyelőt. 



Ezek nagy titkosan 

Rá vészt esküdtenek, 

S orvúl egy éjszaka 

Váránál termenek. 



Megmászták csakhamar 

Védetlen sáncait, 

S koránti örömük 

Mindent végzettnek hitt, 



Midőn az agg basa 

Egy vészjelt gyújtatott, 

S hű frígyes társa mint 

Villámlás terme ott. 



Két tűz közt a zsivány 

Talált így méltó bért, 

Ki hírt vigyen haza 

Közűlök egy sem tért. 



Társát most a basa 

Vendégűl kéri fel, 

A hála s tisztelet 

Ezernyi jelivel. 



S átadván zászlóját 

Igy szólt: "Akármi ér, 

Lengesd zászlómat és 

Míg van szívemben vér, 



Avagy megvédelek 

Vagy érted meghalok 

Kincsem, váram tiéd 

És én szolgád vagyok." 



Nehány nap tünt le már, 

Még folyt a vigalom, 

Éj volt, magában járt 

Az őr a várfokon, 



S még fényár, víg zene 

Töltött el minden tért, 

Az őrhöz a hárem 

Felől ily szózat ért: 



" Óh nő, ily gazdag fényt 

Nem adhatok neked." 

" Hideg a fény nekem, 

Megyek ifjú veled." 



,, Óh nő, ezer veszély 

Átok kísér velem." 

" Mindegy, karodba majd 

Megvéd a szerelem." 



" Óh nő, ha megbánnád 

Még egykor léptedet." 

,, Ki a jövőre néz 

És számol, nem szeret." 



Az őr most jelt adott, 

A basa ott terem, 

Harcedzett népe gyűl 

Körűle hirtelen. 



Kis sajka látszik a 

Dunán, benn ifju s nő. 

Tűz! ordít a basa 

S száz cső utána lő. 



" Evezzetek fiúk! 

Mond és csolnakban áll. 

Tovább, tudjátok a 

Hű nálam díjt talál. 



Mentsétek ősz fejem 

Azon szégyentől meg, 

Hogy nőmmel bűntelen 

Haramja kéjeleg." 



A két csolnak repűl, 

Mint sas s kicsiny madár 

Ez kétségbesve, az 

Vérző zsákmányra vár. 



S a két csolnak között 

A tér mindinkább fogy, 

Az üldöző hevűl, 

Az üldött összerogy. 



" Nincs többé menedék, 

Mond a rabló lovag, 

Kardommal kell legott, 

Hogy nő kivívjalak." 



S felfogva kedvesét 

Kopár szigetre hág, 

Egy perc még és a két 

Vetélytárs összevág. 



Rettentő lett a harc, 

Két órjás küzde ott, 

Két fergeteg vala, 

Amely találkozott. 



Mindkettő lankadt már, 

De győztes egy sem lett, 

S csodálta mindkettő 

A hős ellenfelet. 



" Basa! mond a lovag, 

Igy nem mégy semmire, 

Ott állnak emberid 

Gyilkolni hívd ide." 



,, Lovag, mond a basa, 

Én gyilkos nem vagyok, 

Menj és hadd e hűtlen nőt, 

Tudd, én a férj vagyok." 



" Úgy vívjunk hát tovább !" 

S a két kard újra kész, 

Midőn hegyek mögűl 

A holdvilág kinéz. 



Csak most ismeri meg 

A megdermedt basa, 

Hogy a vendéglovag, 

Ki hölgyeért viva. 



S mellette látja a 

Zászlót, melyet kinyert. 

" Megállj, mond hirtelen, 

Amit fogadtam szent. 



Zászlóm véd, csak vigyázz 

Hogy védjen szüntelen, 

Mert hogyha nem lobog 

Vérbosszúm megjelen." - 



A zászló nem lobog, 

Vérbosszúm megtalált, 

Álnok bán, ismerjed 

Meg bennem a basát! - 



Tabán és Dalma még most is meredt, 

Arcok fehér, mint síron holdsugár, 

A társaság ijedten összenéz 

S a vén dalnok méltósággal feláll. 



" Üssétek által tőrrel kebelét !" 

Mond felriadva egyik cimbora, 

És tőr után kap száz kéz hirtelen, 

S erőtlen hull le mindnyájok kara. 



Mi bűverő bilincselhette le? 

A dalnak büszkén lép közöttük el, 

Nem tudja senki mért, de tántorog, 

S elszorul s retteg minden kebel. 



Vad lárma zúg kívülről, ég a vár, 

Tolongva döbörögnek seregek, 

A fegyver csattog s kétségbe eső 

Nőhangok kegyelemért esdenek. 



Végtére minden csendes, néma lesz 

Csak füstölő rom már a büszke vár, 

Elállt a vész is és a várfokon 

Az ősz basa elmerülten áll. 



Néz, néz az éjbe, rengő hold sugár 

Van a Dunán, mint halvány sírlepel, 

Közötte kormányzatlan sajka úsz, 

S szellő enyelg két hulla fürtivel. 

