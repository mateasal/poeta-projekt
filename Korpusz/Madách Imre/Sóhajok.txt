


Ha szentegyházban látom őt 

Diszes vasárnapon: 

S imák rezegnek végig-el, 

A buzgó ajkakon! 



Csak azt hiszem, hogy ez imák 

Feléje szállanak: 

S az égben, mely szemében van, 

Majd vissza hangzanak. 



És én irigylem az eget, 

Melyt annyi szív imád, 

Ha szent sugára annyinak 

Halált, és éltet ád. 



Félek, hogy ennyi hang között 

Szűm hangja elrezeg, 

Mint csattogánynak éneke: 

Ha zúg a fergeteg. 



Ha táncsorok tolonganak 

A népes termeken, 

És az örömnek angyala 

Lejt végig kebleken. 



Ha látom őt a táncsoron, 

Mint a tavaszzephirt: 

Mely reptiben ád a virág 

Sorvadt keblének írt: 



Csak azt hiszem, hogy ő az ég 

Mosolygó angyala! 

Ki szent varázzsal édenét 

E földre bájolá. 



Hogy újra menjen, és nekünk 

Itt hagyja bánatát, 

És bánatában a világ 

Múlt paradicsomát. 



S ha rám derűl az égi szem 

Szivemnek éjjelén: 

Az üdvsugárban, engemet 

Mutatva tűkörén: 



Az égnek üdve tölti el 

Keblemnek rejtekét, 

Szemében lelve mord borúm 

Feltűnő békjelét! 



S szememnek árja is megáll 

Ez égi békjelen, 

Mely egy világnak bűneit 

Varázsolhatja el. 



S reménylek! ám dicső az ég! 

Hazug sohsem lehet, 

Szemed sugárza életem 

Egébe - üdvömet. 

