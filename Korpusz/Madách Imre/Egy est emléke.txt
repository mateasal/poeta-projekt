


Oly rekedt meleg volt, 

Oly borús az est, 

Lankadt lombban a szél 

Nem tett semmi neszt. 



A madár félhangon 

Búsan énekelt, 

Távolról dalára 

Halk moraj felelt. 



Mindezt együtt érzénk 

S jártunk szerte-szét, 

Némán - mert helyettünk 

A bús est beszélt. 



S hogyha néha-néha 

Volt is egy szavunk, 

Suttogánk, ugy érzők, 

Sírok közt vagyunk. 



S féltünk felrettentni 

A halottakat. 

Féltünk, kél szívünkben 

Életgondolat. 



Óh pedig oly édes 

Volt, mely meglepett, 

A halálnak vágya 

Mindkettőnk felett. 



Elváltunk - sok év folyt 

Már azóta el, 

Sok gyönyör ment sírba, 

Sok virúla fel. 



Halovány emlékben 

Él az este csak, 

Melyben óhajtásim 

Halni hívtanak. 



De ha fel-feltűnik, 

E szemben könny ég, 

Hogy halni kivántam, 

Míg boldog valék, 



S most, hogy a halálvágy 

Szűmből elveszett, 

Élni vágyom és szűm 

Élni elfeledt. 

