


Mily szokatlan élet e rongyos csárdában? 

Füsttől barna arcok, lángszemű vitézek. 

Itt sebet kötöznek, ottan ivogatnak 

S a harcról mesélve zajjal jőnek, mennek. 



Csak az asztal végén ül két ifju tűzér, 

Szótlan hallgatásba mélyen elmerülten, 

Míg kancsója mellől harmadik bajtársuk 

Ekként szól, régebbtől megkezdett beszédben: 



" Már az szent, táborban nem sok hasznát vettük, 

Csüggeteg fővel járt, elvonult magába, 

Hogyha hozzá szóltál, rád meredt, megborzadt, 

S dadogott, mint hogyha akkor ébredt volna. 



Kérdezted multjáról, kedvesről, barátról, 

Tompán mondta: "Nincsen multam, sem barátom, 

S kedvesem? - folytatta, hirtelen felkelve, 

Ah, ti bajtárstokkal tréfát űztök, látom." 



Hívtad őt vigadni, kacagott s ment véled; 

Ah de kacagása elrontá vigalmad 

Oly fagyos volt, oly vad, s keserűségét csak 

Növelé még a bor, mely másnak kedvet ad. 



Azt hitted, százig se tud szegény olvasni; 

S megszólalt az ágyú, akkor láttad volna, 

Megnőtt egy araszttal, szemei szikráztak, 

Felhevült, mint harcmén a trombitaszóra. 



Egy szökéssel ott volt kedves ágyújánál, 

Tombolt örömében és táncolt körűlte, 

Száz édes szót mondott, száz hízelgést néki, 

S lázasan mint kedvest csókolta, ölelte. 



, Rózsa! Rózsa! mond, mert így hívá ágyúját, 

Hallod -e nászunknak nagyszerű zenéjét? 

Most együtt veszünk el, avagy együtt győzünk, 

Hogyha egy világot kell, hogy zúzzak is szét !' 



És rohant a harcba, mindenütt elől járt, 

És ahol a veszély volt, ott szólt Rózsa hangja. 

Máma is nem-é ő dönté el győzelmünk? 

Önmagát érettünk hősien odadva. 



Láttam Dávidot még az utolsó percben, 

Amint már gyalog volt jó Rózsája mellett, 

Láttam őt mosolygni, hogy nem volt menekvés, 

Kardja kettétört már, s keble sebje vérzett. 



Láttam őt ágyúját végre átkarolva 

A hídról zuhanni. - Békesség hamvának, 

Mindenével ami kedves volt előtte 

Menekült köréből emberek karának. 



Sokszor meglesém őt, amint kebelébe 

Rejte egy hajfürtöt, az is osztja sírját, 

S ím társim! szivének és dicsőségének 

E rossz csárda hallja csak végső visszhangját." 

