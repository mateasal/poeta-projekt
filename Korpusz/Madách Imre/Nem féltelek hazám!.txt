


Bár ellened tör frígye zsarnokoknak, 

Bár ellened tör irigy szolgahad, 

Földönfutó népek megostromolnak, 

Mint tengerár, megállsz, ha szikla vagy. 

Nem féltelek hazám! 



Eldültél volna, mint cser a viharban, 

Ha a végzet nem nézett volna ki, 

Hogy élj: nem törtek meg véres csatákban 

A balszerencse századévei. 

Nem féltelek hazám! 



Ameddig áll Branyiszkód kőrakása, 

Mint órjás harcaid emlékjele, 

Regét mond róla a Kárpát vadásza 

S viharként leng rajt hősök szelleme. 

Nem féltelek hazám! 



Ameddig látom alföld rónaságát, 

Felette multak délibábja kel, 

Szent vér hizlalja lengő dús kalászát 

És tápot a test, lélek benne lel. 

Nem féltelek hazám! 



Az ősi bűn küldött ránk sujtoló kort, 

A lánc helyét csak szent vér mossa le: 

Hogy a jobb gyermek győzzön, Mózses elhalt 

A pusztában s egy nemzedék vele. 

Nem féltelek hát hazám! 

