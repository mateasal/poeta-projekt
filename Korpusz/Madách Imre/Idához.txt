


Egyházba mentem, ott valál, 

Mint angyal, buzgón elmerülve, 

Áhítat fogta keblem el 

A hívők zengő énekére. 



Úgy tetszett, mintha ez imák 

Mind, mind lábadhoz hullanának, 

Hogy tisztább szellem, lányka, te 

Mutasd be Isten zsámolyának. 



Oly jól esett e képzelet, 

S mégis, mégis, ha lenne ígyen, 

Őrült kín, féltés, gyötrelem, - 

E sok közt szóm tán kárba mégyen. 



Ah fáj, ha nem hódol neked 

Minden, s ha hódol, szinte úgy fáj, 

Engem rabol meg, úgy hiszem, 

Minden mosoly és meglesett báj. 



Lábaidhoz raknám a tavaszt 

Éj csillagit, föld gyomra kincsét 

S kivánnám, hogy szívem nekűl 

Kevés legyen mindez neked még. 



Ne kárhoztass, ne kárhoztass! 

Nem is szeret, ki féltni nem tud. 

A koldus jár csak gondtalan, 

Míg a dústól a nyúgalom fut. 



Kétségtül űzve szűmben felriadt 

A féltés véres óriása; - 

Fel kell keresnem a kedves leányt, 

Utána hát a társaságba! - 



Mi kellemes, bűvös világ fogad, 

Mosoly, nyugodtság minden arcon. 

Nem jő -e hát sem bú, sem szenvedély 

Keresztül e csodás határon? 



Eljött velem... Ott látom a leányt 

Más karján lengni, édelegni, 

Ah, aki így cseveg, ki így mosolyg, 

Hogy tudna az, mint én, szeretni! 



Vajh, mit beszélt, mit hallgat? -- hasztalan 

A társaság szent illemének 

Kínpadján nyög szivünk s azt tisztelik 

Örömek, kínok, szenvedélyek. - 



Ha házunk ég, mosolygunk édesen 

Dúló lángjánál sütköződve -- 

Ha lelkünk egy világa süllyed el, 

Közömbösen állunk felette. 



Nevetséges, ki másképen teszen, 

Mulassunk hát, mulassunk szépen, 

Hiszen enyelgni olyan kellemes, 

Csak a szó szűnkbe ne vezessen. 



S ha gladiátorként majd elbukunk, 

Ügyességünknek taps a bére; 

Sebünkre honn majd tán a kőfalak 

Részvéttel is tekintenek le. 

