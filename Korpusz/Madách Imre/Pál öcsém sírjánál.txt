


Sirodnál állok, kedves Pál öcsém, 

S könnyemre a sír néma, hallgatag, 

Ki hinné, hogy alatta mint enyém 

Oly zajgó szív s érzések nyugszanak. 



Még tegnap egy vágy együvé csatolt, 

S lelkünkben egy szent eszménykép lakott, 

Még tegnap együtt küzdénk, fáradánk 

Megérteni az életcélokot. 



Ma sír takar, szavamra nem felelsz, 

Mint aki pályázás közben leűl, 

S vetélytársára sajnálkozva néz 

Mért fárad olyan ernyedetlenűl. 



A távol intő cél után, melyért 

Ő is hevült, de látván balgatag, 

Csalóka az, utközben félre áll 

S szemén könny ég, de szívén nincs harag. 



Óh jaj, hogy így van, bölcsőnk és a sír 

Egy pont csak, mely körül futunk, futunk, 

S midőn lihegve összeroskadánk, 

Mindig csak a kis pont körül vagyunk. 



Minden miveltségünk Bábel torony, 

Vágyunk felérni véle az eget, 

S hosszú fáradság, építés után 

Oly messze az, mint volt fejünk felett. 



Mért fáradál te is hát, jó öcsém, 

Miért művelted hévvel lelkedet? 

Hogy ott légy, hol a gyermek és buta 

Kit véled együtt a sír eltemet? 



Hisz azt mondják: egyenlők lelkeink, 

S az ember itt csak vendégként mulat, 

Ott túl feledve minden szenvedély, 

Játék, keserv, a sír felett marad. 



Ah, úgy te többé nem vagy már öcsém, 

Erényeid, gyöngéid elhagyád, 

Mi a miénk volt, s amért szereténk, 

Levetkezéd, nem ismernénk reád. 



Mi kötne össze, együtt érzenünk; 

Hideg s döbbentő a tökélyesség, 

Minden mi vonz, ami meleget ad 

Az ember keblében egy gyengeség. 



Te más lény lettél, voltad elveszett, 

Csak a költőből él az, amit írt, 

Mint a lehervadt rózsáról viszen 

A röpke illat még mulandó hírt. 



De a költő is halvány árnyképét 

Lelkének bírja csak kizengeni; 

S ezzel halálból szívvilágának 

Vajh mily csekélyke részét menti ki. 



S hát még te, aki nem költél, öcsém, 

Burokban haladt köztünk lelked el, 

Veled mindent, mint hulló csillagot 

Nyom nélkül nyelt el a halott lepel. 



Óh, mért él hát az ember, mért löké 

Az Isten egy percre világába, 

Hogy öntudatra ébredezve, az 

Örökkévalóságot átlássa. 



Átlássa istensége szikraját, 

A roppant tért és a nyügöt nyakán, 

S mint trónjáról száműzött istenség 

Sírnál álljon meg percnyi lét után. 



Vagy nem vesz el a munka és erő, 

De méltó bért túl mindenik arat, 

S mig szellemed magasb körökbe lép, 

A durvább lélek tőled elmarad? 



Sajátjaul maradnak érzeti. 

Eszmék, kapcsok, miket kivíva itt, 

S lelkünk folytatja, dicsőülve bár 

Az életben megkezdett útjait? 



Ez is szörnyű, kétségbejtő ez is, 

Enyészni jobb mint ilyen öröklét, 

Melyben még egy szál multunkhoz csatol 

S árnyat reá földünk emléke vét. 



Vagy a gyermek, ki itt sem élvezett 

Ott küzdjön-é fel, s küzdjön büntelen? 

S ki van, kinek nincs gondolatja, mely 

Pokollá lenne örök üdvében? 



S te is, ki itt már felküzdél öcsém! 

Hogyan türöd majd örök éltedet? 

Te, akinek tett volt egész valód, 

A nyugalom halál leend neked. 



Ha látod a lányt, kit szerettél itt, 

S lelkeddel oly rokon lénynek hivél, 

Hogy testben agg, lélekben halványúl 

S a köznapiság mocskában alél; 



Ha látod vészben, kiket szeretél, 

S óvnod, vezetned őket nem lehet, 

Ha köztünk napról-napra mindinkább 

Hanyatlani látod emlékedet; 



És látod a hont, a jogot és erényt 

Vérezve, s nem siethetsz védeni: 

Örök léted örök keserv leend 

S enyészetért fogsz csak könyörgeni. 

