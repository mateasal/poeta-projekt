


Eső pereg, eső pereg, 

Kísértetes szellő zokog csak, 

Ködárban varjúhad kereng, 

Nincs híre dalnak, nincs virágnak. 



Elhallgatott a szós tücsök, 

A munkás nép kedves zenésze, 

Fészket keres minden, mi él, 

A pásztortűz hamváig ége. 



Megnépesült a kis falu, 

Vigan füstölnek a kémények, 

Alóluk mécses pislogat, 

S zeng esténkint fonói ének. 



Ez élet, lány, veled jöve 

Közénk, s maradt kint a hideg tél. 

Átellenes kis ablakod 

Fagyán, ah, egy új bájvirág kél. 



Ne jőne csak az a tavasz - 

Ki a hegyekbe visz magával, 

Az élet elkísér megint, 

S maradhatunk a tél fagyával. 



Előtted hírnökűl kiszáll 

A kis pacsirta, és dalára 

Legszebb mezében jő eléd 

A pusztaság testvér virága. 



Felserken a visszhang s figyel, 

Ha ajkaidnak dalja zendül, 

S amint sír, vágyik és mosolyg, 

Dalos madár lesz mindenikbül. 



Csak én ha áttekintek, ah, 

Kis ablakodba, rózsa lesz ott - 

Nekem csak halvány fagyvirág - 

Arcád helyett, mely átmosolygott. 

