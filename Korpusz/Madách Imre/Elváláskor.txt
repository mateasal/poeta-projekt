


A búcsu inte, szűm majd megrepedt, 

Megátkozám az ádáz végzetet, 

És csókot nyomva lánykám 

Szemérmes homlokára, 

Egy könny ragadt szememből 

Piros kicsiny arcára. 

Tudtam, mert ismerem már a világot, 

Örvénye nyel s nem ad ki boldogságot. 



Mint számüzött angyal menny ajtaján, 

Úgy álltam a bucsúzó csók után 

És ő mosolyga mégis 

Hívőn tekintve égnek, 

Könnyében is szivárvány 

Gyanánt reményi égtek. 

S szent hittel olyan megnyugodva szóla: 

Hisz jó az Isten, s ő vezet bucsúra. 



Ah, e megnyugvást én is ismerem - 

Szebb volt világom akkor, jobb szivem, 

Midőn mosolyga nékem 

Is még a létnek arca, 

Mely most tükörbe néző 

Magunkat adja vissza. 

Amig gyászomra csak villámot öltöz, 

Neked hajnalt, neked virágot tükröz. 



S tükrözzön végig, - szín s illatja ez 

Lelkünknek, melyet istencsók szerez 

Keblünket szentesítve 

A hitnek fénykörével, 

Mint színt ad a virágnak, 

Mely szépségben ragyog fel, 

Míg durva kéz csapásai nem érék 

Virág s léleknek e legszebbik ékét. - 



S ha egykor sír borúl is majd föléd 

Elnyelve minden vágyat, szenvedést, 

Sírodra még a szent csók 

Bűvös virágot hint el, 

Míg rám ha sír borúland, 

Borul kopár sötéttel. - 

De csak tudjam, hogy rajtad még ragyog 

Az istencsók - könnyebben meghalok. 

