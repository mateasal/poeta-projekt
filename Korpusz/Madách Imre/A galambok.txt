


Mondod, lány, hogy ablakodra 

Kis galambok szállva szállnak, 

S míg magadhoz bébocsájtod, 

Turbékolva ott kopognak, 



Gyöngéd játszi csipkedéssel 

Símulnak fehér kebledre, 

Míg ismét tova repülnek, 

S nem tudod, hogy honnan, merre. 



Óh ne is tudd, óh ne is tudd! 

Mindenik egy-egy őrült vágy, 

Vérző szívben kelt ki titkon 

S fészkét törve messze elszállt. 



Szállt boldogságot keresni, 

Megnyugodott ablakodban, 

Hagyd csak, hagyd tovább repülni 

S ne is tudd, hogy merre, honnan! 

