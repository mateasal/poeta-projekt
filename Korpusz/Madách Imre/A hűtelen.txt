


Korán sujtott a sors keze, 

Más gyermekek míg vígadának, 

Sírhantján ültem jó atyámnak, 

Én árván síró gyermeke. 



Nem hittem, hogy még lesz idő, 

Melyből óhajtva vissza-vissza 

Tekintsek könnyre, néma sírra, 

Mint üdv után a szenvedő... 



S úgy lett, mit üdvének nevez 

Szivünk csak két rosszból a kisebb, 

Mitől ma még borzadva retteg, 

Talán egyetlen kincse lesz. - 



Halvány a börtön mécse bár, 

Kit sírfenékre élve tettek, 

Jutalma mindkét életének 

Üdvéért lenne ily sugár. 



S mi még előtte rémül állt, 

A tengereknek barna szirte 

Lesz a hajósnak vágya, enyhe, 

Ha a hajó fenékre szállt. 



Óh, hogyha volna nékem is 

Könnyem! de férfikönny kiszárad. 

Nem enyhül többé tőle bánat, 

S ki nem sír, az vigaszt se hisz. 



Oltárul sír sem áll nekem 

Emlékeül a hűtelennek, 

Nem érzem csókját szellemének, 

Mely összekötné még velem. 



S hol vígaszt minden szív talál, 

A síron túl sincsen reményem, 

Ott is, ki itt feledt, a hűtlen 

Egy más rokonlélekre vár. 

