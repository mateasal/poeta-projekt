


Két szemébe láttam üdvöm 

Ég sugárú képzetét, 

Fönragyogni bájkörében 

Egy örökkor édenét. 



Megvetém nyomor világom 

Kába, dőre kincseit, 

Szent egébe lelve éltem 

Szebb korú reményeit. 



Fönsugárzik egy dicső nap 

Ég sugára, és ha kél: 

A tavasz virágzatába 

Fúl a néma, puszta tél. 



Ám hevén lesorvadoznak 

Szép virági áldzatúl, 

Hogyha égi ír reájok 

Nem repűl lágy harmatúl. 



Ah világom, ő virítta! 

Véle éltem sírba szállt, 

Könnyt szemébe szűm keserve 

Harmatáúl nem talált. 



Ő adá a percnyi élvet, 

Áldja érte Istenem! 

Dőre áldzat mind ezekre 

Puszta, kínos életem. 

