


Vad láng ég arcámon, ereimben 

Pusztító tűz lüktet vér helyett, 

Érzem, érzem minden dobbanással 

Éltem mi gyorsan elsiet. 



Láthatatlan lelkek szítogatják 

Azt talán, mint ember a tüzet, 

S hagynak egy szűt lassan hamvadozni, 

Míg egy vulkánt gyujtnak más felett. 



Az nyugodtan, csendességben élhet, 

Ah, de költő-kéjt csak ez talál, 

Üdvözölve légy hát, pusztitó tüz, 

Üdvözölve nyugtató halál. 



Óh, ne küzdj tovább is ellenébe, 

Makacsan még, ifiú kebel, 

Óh, ne nyujtsd a létet, melyben úgyis 

A létért már csak harcolni kell. 



Teljes éltemben mindég kerültem 

Minden rossz érzést, rossz bényomást, 

Ámde hogyha már kerülhetlen lett 

Elszántan fogadtam a csapást. - 



És ki van, ki szívesen felkelne, 

Hogyha fáradtan elszenderűl 

Óh ki van, ki szívesen születnék, 

Ha nyugodni sír ölébe dűl. 



S ép nékem e hangyaboly világon 

Vágyaim mi végett függjenek, 

Melyen érzem Isten egyedűl nagy 

S oly kicsik, törpék az emberek. 



Hogyha felmarad lelkemnek énje, 

A nagyot tisztábban élvezem; 

Hogyha hamvamat széthordja a szél, 

Búm is elhagy, mindegy hát nekem. 



Jöjjön bármi, vétkek súlya nem nyom 

Sok volt e szív gyöngesége bár, 

A nagy percben mind nem sokba számol 

És letörli végkép a halál. 

