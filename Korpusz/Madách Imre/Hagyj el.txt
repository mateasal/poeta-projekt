


Óh lány, miért, miért szeretsz? 

Hagyj el, még jókor van talán! 

Itt reng a föld, villám cikáz 

Kedvelted árva homlokán. 



E hon rideg leendene 

Neked, te gyönge rózsaszál, 

Reszketnél keblemen, szivem 

Vihardús dobbanásinál. 



Ott lent a völgy való neked, 

Hová a szélvész míg elér, 

Halkan sugó szellő leszen, 

Virágról mely virágra tér. 



Mint emlékünkben mult idők 

Viharja hogyha megjelen, 

Tündér fátyol lepi s nekünk 

Még fáj, de fáj oly édesen. 



S ha majd felőlem is beszél 

Neked, leány, én enyhülök, 

Hogy téged lágyan foly körűl, 

Mi itt körűlem mennydörög, 



Hogy még soká boldog lehetsz, 

Mert egybe nem köt végzetem, 

Mely vad viharként összetör 

Mindent, amit ölel kezem. 



Hagyj el, s álmod lesz rózsaszál, 

És pilleszárnyu angyalok. 

Velem - sötétség és halál, 

Én testesült átok vagyok. 

