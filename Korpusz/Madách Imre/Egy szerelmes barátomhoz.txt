


A lány, barátom, érzem én is 

Éjnek mosolygó csillagárja, 

Tündéri rózsakert a télben, 

Költőnek legszebb gondolatja. - 

Lányok közül szép szőke csillag 

Akit választál, ám szeresd őt 

Méltó költői kebeledre, 

De mert szereted, ne legyen nőd. - 

Ismérem lelked büszke röptét, 

Házasságban te boldog nem lész 

Szabad tengerre, nem tűzhelyre 

Való a villámnyargaló vész. - 

Te ha szeretsz költői hévvel, 

Nehéz küzdés kell érzetednek, 

S mint gyöngyök a beteg csigában 

Örömeid kínban teremnek 

Te ha szeretsz költői hévvel, 

A szűdnek szent imádkozása, 

S addig buzgó csak az imádság 

Mig kétes sorsunk üdve, átka. - 

Te ha szeretsz költői hévvel, 

Átszellemül szerelmed tárgya 

És délibábként lesz szivednek 

Csalókán intő ideálja. - 

Óh, mondd a villámnyargaló vész 

Bír -e soká fényesen égni? 

Csak a csillag pislog szünetlen, 

Hideg keblét tűz nem emészti. 

Mondd, vérző harc s imádkozás közt 

Emberszív meddig össze nem dűl, 

Csak a közömbös néz nyugodtan 

Nem fél és nem vár a jövőtűl. 

S az ideál, mely délibábként 

Ragyog, s imádod vágyva, hévvel, 

A megszokás és házi gond közt. 

Párázatként nem oszlik-é el? - 

Hajósnak édenként int a part, 

Kiköt s tapodja azt nyugodtan, 

A bűvös festék elmosódott, 

Előtte terméketlen föld van. 

Ha birod őt, kit úgy imádasz, 

Kit csak ragyogva, félve láttál 

S majd életednek sáros útján 

Hozzád nyügözve mindég ott áll; 

Nem akkor jő mint égi szellem, 

Ha lelked Istennel telik meg, 

S az únalom s gond hétköznapján 

Még gondját toldja perceidnek. 

Nem léssz -e mint hajós a parttal, 

Mint az imádságban kifáradt, 

Mint kagyló, mely gyöngyében elhal, 

Mint múló fénye a viharnak? 

Ki gazdasszonyt keres magának, 

Az lelhet véle házi békét, 

Kinek nehány parázsa van csak, 

Az házasodjék s óvja őket. 

Ki megfontol minden tulajdont 

S mint árut választ nőt magának, 

Az házasodjék és örülhet 

Jólétének, piros fiának. 

De aki költő, érzelemmel 

Egy ideált ölel szívéhez, 

Igába hajló Pegasusként 

Bírásában boldog sohsem lesz. 

Te aki ilyen ideált bírsz, 

Tartsd meg szived istenségének 

Ne vond le a földnek porába 

Átkául mind a kettőtöknek. 

