


Egész világ hódolt, leányka, 

S te mindenkit kigúnyolál, 

Azt hitted, ez adó megillet, 

S nincs senki, aki ellenáll. 



Bosszankodál, hogy egyedűl én 

Maradtam néma és hideg. 

Több-több kacérság bájaidra 

Még több ragyogványt hintenek. 



Erősebb vért kellett nekem most, 

Neked hegyesb nyíl kelletett 

Így folyt köztünk, így folyt sokáig 

A harcjáték, az ütközet. 



De jaj, ki a szív érzetével 

Szentségtörő játékot űz! 

Veszélyes az, mint a lepének, 

Melyet körülrepűl, a tűz. 



Addig hódítgatál cselekkel, 

Hogy meghódoltál, kis hamis, 

S ez nékem olyan jól esett, hogy 

Tiéd vagyok most magam is. 

