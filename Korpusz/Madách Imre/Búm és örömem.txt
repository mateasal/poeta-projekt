


Ha bú rágódik 

E kebelen, 

Hallgatva némán 

Elviselem. 

Mért mondanám meg 

Mit szenvedek, 

Vigasztalnának 

Az emberek; 

És vigasztalni 

Aki akar, 

Óh, az nem érzi 

A bú mint mar. 

Az csak gúnyolja 

Szűnk érzetét, 

S mivel könyűnkkel 

Egyet nem ért, 

Azt ami nékünk 

Oly nagy, oly szent, 

Kicsinyli csak mint 

Szentségtelent. 

De hogyha szűmbe 

Száll az öröm, 

Elrejteni bár- 

Mint küzködöm, 

Mint a szegénynél 

Talált arany 

Napfényre jő fel 

Akaratlan. 

Marokkal szórja 

Azt szerte szét, 

Kifogyhatlannak 

Hivén kincsét. 

Kivánnám én is 

Jó kedvemben 

Még a pokol is 

Hej, részt vegyen. 

Felőle zengjen 

A kis madár 

S az üstökös, mely 

Oly messze jár. 

Vérengző vad 

A bú, a gond, 

Odúban fészkel, 

Titokban ront. 

Hangos pacsirta 

A boldogság, 

Mely fellegről más 

Fellegre hág; 

S ha elrejtem bár 

Kalitkába, 

Kihat, elárul 

Zengő dala. 

