


Hárman lovagolánk ki, 

Három jó barát, 

Zengő tavasz vidéken, 

Zöld mezőkön át. 



Az egyiknek fejében 

Nagyravágy lakott; 

Azt nézte csak s követte 

Mint lángoszlopot. 



A másiknak szivében 

Ült könnyelműség; 

Mindenben élvezet volt 

Ő neki a vég. 



Én a kedves leányhoz 

Vágyódtam csupán, 

Ha meglát mint örül majd, 

Úgy elgondolám. 



És bár minden kebelben 

Más érzés lakott, 

Fel-fel rivalgó dalban 

Mind találkozott. 



Oly szépnek látsza az út, 

Mint tündéri kert, 

És kis madár ha zenge, 

Szívünknek felelt. 



Az egyik azt hivé, hogy 

Néki tiszteleg, 

Én meg, hogy üdvözölve 

Kedvesen cseveg. 



Amig másik barátom 

Mit sem gondola 

És keblét átrezegte 

A madár dala. 



De értünk rengetegbe, 

Orditott a szirt 

És mintha néki fájna, 

A zápor lesírt. 



Elnémult énekünk, nem 

Vert már össze szűnk, 

Magába elzárkozva 

Ment mindenikünk. 



Az egyik szinte őrjöng, 

Célja messze van, 

S kétkedni kezd szerencse 

Csillagaiban. 



A másik meg vacogva 

Szidja a napot, 

Mosolygva, hogy kicsalt és 

Aztán meg elhagyott. 



Csak én megyek nyugodtan - 

Mert nem kétkedem, 

Egy angyal szent imája 

Jár itt is velem. 



Az ily imát hallgatják 

A magas egek - - - 

És őtet a nagy Isten 

Bennem áldja meg. 

