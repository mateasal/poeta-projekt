


Ki az, ki néma éjen át 

Kopár sírnál viraszt? 

Ki az, ki gyásznemtő gyanánt 

Könnyel borítja azt? 



S míg a fagyasztó őszi szél 

Részvétlen nyargal el, 

A puszta sírt virággal, ah, 

Ki ékesíti fel? - 



Óh nő, talán e sírhalom 

Hű kedvesed fedi 

És emlékére hullanak 

Szemednek könnyei? 



Vagy gyermeked vesztetted el, 

A gyermek nyugszik itt, 

S hozzája hordja az anya 

Játékúl gyöngyeit? 



Igen, vándor, itt nyugszanak 

Hű férjem, gyermekem, 

De óh, ne hidd halálukon 

Hogy gyáván könnyezem. 



Csatában estenek el ők, 

Szentelt zászló alatt, 

Ilyen halál nekik babért, 

Nekem nyugalmat ad. 



De sírok, mert elvesztenek 

Hazámnak és nekem, 

Anélkül hogy sírjok felett 

A hon szabad legyen. 

