


Mint nap derült reám 

Arcád, felhőtelen - 

Lassan halványodál 

El ködnek lepliben. 



És ámuló szemem 

Könnyezve még kísér, 

Midőn mint esti fény, 

Már régen eltünél... 



Helyetted éj vagyon 

És fénylő csillagok, 

Minden csillagban egy 

Szentelt emlék ragyog. 



Melyik, hölgy, a tiéd? 

Én búsan kérdezem 

Óh, mert már csillagod 

Is alig ismerem. 



S ha egy-egy csillagot 

Látok, hogy elesett, 

Megborzadok, nem-é 

Volt az, nő, a tied; 



S rólad, ki egykoron 

Égő napom valál 

Tán csak hulló csillag 

Hoz hírt, hogy elbukál. 

