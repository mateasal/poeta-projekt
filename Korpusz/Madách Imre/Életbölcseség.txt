


Az ifjú lélek ha világba lép, 

Mint nap, fényárban lát mindent körében, 

Míg végre eszmél s látja, hogy mocsár, 

Miről lopott sugár reng gazdag ékben. 

Boldog, ha megbékélve a világgal, 

Tovább ragyog s nem gondol a mocsárral. 



Az ifjú lélek ha világba lép, 

Azt tartja, Isten mása minden ember, 

Míg végre eszmél, s látván, hogy nem az, 

Ördögnek nézi csalt kebel dühével. 

Boldog, ki megbékélve a világgal 

Sem ördögöt, sem angyalt nem keres már. 



Az ifjú lélek ha világba lép, 

Csillagnak tartja a lány szerelmét, 

Őrjöngve küzd, kételkedik, remél, 

Míg eszmél s porban látja istenségét. 

Boldog, ki megbékélve a világgal, 

Csillag helyett beéri jó parázzsal. 



Ki is gondol, függvén a hókebel 

Kéjhalmain, hogy csontváz van alattok? 

Csontvázzá lesz minden gyönyör, ha azt 

Hideg kebellel végig boncolátok. 

Boldog, ki megbékélve végzetével, 

Élvezni tud a perc költészetével. 

