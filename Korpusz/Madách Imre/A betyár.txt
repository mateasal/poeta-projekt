


Bujdos az ezüst hold halvány fellegek közt, 

Míg alatta a nyír csendesen terül el, 

Itten árny, sugár ott, éles körvonallal 

Számtalan ábrándos alakot idéz fel. 



Reszket a fehér nyír, - a sötét bokor zúg, 

Messziről döbörgve hallik ló futása. 

Néha-néha csendül, szikra pattanik fel, 

S mint fehér kisértet felhő száll utána. 



Éjsötét a ló, úsz lobogó sörénye, 

Ámde még sötétebb a lovas alakja, 

Csak kettő ragyog rajt: a fegyver kezében, 

S mint baljóslatú tűz barna szeme párja. 



Puszta halmot ér, ott nyujtozik sötéten 

A bitófa kettes ága meredezve. 

A szokatlan zajra a bagoly kireppen, 

És víjog - csapúdik - kört írván felette. 



Horkol, tüsszög a ló - borzad a lovas is, 

Ámde sarkantyúba kapja s messze vágtat, 

Hátra nézve többször, hogy vajjon felhő -e 

Vagy halvány kisértet, mit nyomában elhagy. 



Csakhamar csendes kis helység áll előtte, 

Mindinkább szelídűl a lovasnak arca, 

S mintha a betyárnak tudná gondolatját, 

Csendesülni kezd a hű ló is alatta. 



Ugatás köszönti, felnyerít fogadva, 

Míg gazdája egy kis mécs világra néz csak; 

S úgy megértik egymást, egy kicsinyke háznál 

A falucska végén önként hogy megállnak. 



A lovas lepattant, arca mosolyog most, 

Ablakhoz siet, nincs fegyver a kezében, 

Furulyát keres ki a szüre ujjából, 

Bétekint; - mi lelte, hogy megáll meredten. 



Csak néz, néz sokáig, míg izmos kezével 

Haragos szemében egy könyet fakaszt szét, 

A kicsiny tilinkót ablakon felejti 

S nyalkábban mint egykor üli újra nyergét. 



Vigan fütyörészve vágtat el legottan, 

Hetykén félre tolja süvegét szemébe, 

Lelkének viharját csak lova gyanítja, 

Mert hogy most erősebb sarkantyú döfése. 



" Lány, nem bántalak, nem, mormogá magában, 

Hisz te olyan gyenge, oly haszontalan vagy. 

Onnan a csárdából halld, mint mulatok ma, 

És ne örvendezz, hogy tán bizon sajnállak. 



Ámde most jőjjön már a pandúr előmbe, 

Ha veszek, hát vesszek, vagy miért is élek; 

Hej, de bosszut állok e hitvány világon, 

Melyben a leány is ilyen törpe lélek." 

