


Csak hadd számítson a fukar 

Száz évvel is előre, 

És a jelenből kínosan 

Nézzen sok bölcs jövőnkbe, 



Mi gondom rá, víg a jelen 

Melyben könyv nélkül élek, 

Ne háborítson benne meg 

Látása a jövőnek. 



Láttam már én sok bölcs urat 

Dolgát rendezni szépen, 

Egy perc, s ledűlt a kártyavár 

A sors leheletében. 



És végre a tudósnak is 

Könyvéből vajh mi haszna? 

Ha tudja is mért van tavasz, 

De azt még sem csinálja. 



Én két betűből olvasom 

Éltem jó, rossz folyását, 

E két betűt égből írá 

Szemébe egy leány át. 



Ha mosolyog, van tavaszom, 

Ha bús, hát várva várok; 

De nem számítok s meg se lep, 

Ha ott bármit találok. 



Telt csalfasággal jól tudom 

Ez is, de két betűben; 

Lányé legyen bár, nem lehet 

Oly annyi, mint egy könyvben. 



És e két szép hamis betű 

Oly fényes és enyém csak, 

Nem nyújt gyönyört más könyv gyanánt 

Egész vevő világnak. 



Nem is számítva azokat, 

Kik kölcsön könyvvel élnek. 

S ezenfelül a plágium 

Orzásától se félek! 



S ha büszke az ujonc író 

Arcára, műve címén; 

Szemében látni arcomat 

Még büszkébbé levék én. 



Csak egy a baj, más könyvet el 

Dobhatni hogyha régi, 

Míg ezt könyv nélkül tudjuk bár, 

A padra nem tehetni. 

