


Hittem, hogy boldog levél nélkűlem. 

S elválásunk kínja csak nekem jutott, 

Hittem, hogy szerető férj karában 

Kebled, mint hajós a révben, megnyugodt. 



Újra látlak. Arcodnak rózsáin 

Régi kedv helyett most hervadást lelek, 

Boldogság helyett könnyben ragyognak 

A hajdan vidám, most lankadó szemek. 



Versengtél a pacsirták dalával, 

S hangod sír most, mint az árva őszi szél, 

Kebled hervadó virágin, melyek 

Oly dúsan nyílának, ahogy szeretél. 



Nem hagyott el ifjúság még téged, 

Óh nő, mondd, mi hát, mi ily korán hervaszt; 

Vagy nem ifjúság, de szerelem volt, 

Mely reád bűvölte akkor a tavaszt? 



Hej, nem keresem én úgy arcádnak 

Rózsáit, de a gyászt, mely felette űl; 

A rózsák másnak nyílnak, de a gyász 

Értem áll ott, engem illet egyedűl. 

