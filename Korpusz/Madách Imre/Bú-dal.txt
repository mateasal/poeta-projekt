


Nem öntnek édes illatú gyönyört 

A rózsa kor dicső virági már, 

Szivem keserve bennek elborúlt; 

Sírok feletti gyászfüzért talál. 



A néma völgynek édes éneke 

Csak elboruló síri hang nekem, 

Mely elrezegve visszazengi még 

Örökre múlt, s mi dőre képzetem! 



Imádtam egykor a dicső eget! 

Sugára éltet, és gyönyört adott, 

A szép tavasz virágin életem 

Minden reménye fönsugározott. 



Ki nyöghetém keservem, és a bérc 

Megértve vélem együttérezé, 

Szemem keserve kinos árjait 

A rózsa báj ölébe öntheté. 



S ha földerűlt a nap, kiszivta azt 

Vigaszául dicsőn ragyogva még, 

Lehunyva is kecsesb derűletet 

Igérve gyászviráginak az ég! 



De veszve mindez, éltem útjain 

A messze légbe hangzik el szavam, 

Nem érti ember! ég nem érti azt! 

Szivem nehéz s örök borúiban. 



E szű keserve nem talál tehát, 

Reménytlenül dicsőbb korú tavaszt? 

Melynek könyára mind kiégeté, 

Egy puszta éjü néma sírnak azt. 



Hol érzeményem romba vesztegel, 

Porában élve csak a képzelet, 

S egy elrabolt üdv puszta romterén: 

A gyász hever, e por világ felett! 



Veszett -e hát a szebb korú tavasz? 

S a rózsa kornak édes álmai, 

Sirokba hull -e már örökre az, 

S a dőre föld kecses virágzati? 



Mind puszta síri pompaként ragyog, 

E soknemű gyönyör e föld körén! 

Ha nem talál szűm éltető tavaszt, 

Dicső szemének égi tűkörén! 

