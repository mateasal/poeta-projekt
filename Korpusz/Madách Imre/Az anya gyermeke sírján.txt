


Fejemre hulltanak 

Ezernyi átkaid 

Nagy ég! s lerombolád 

Éltem virágait. 



Törött hajó vagyok 

Az élet tengerén, 

Keblem kihalt, rideg, 

Miként elhamvadt szén. 



Hazátlanná tevél: 

Elvetted férjemet: 

Tüzláng harácsává 

Tevéd értékemet. 



Haragra bőszitéd 

Szülőim ellenem, 

S nincs már, ki sohajtná: 

" Jőjj szűmre gyermekem." 



Ki velem érezzen, 

Ki nyujtsa védkarát, 

Ki szánja sorsomat, 

Nincs részvevő barát. 



De bár így sujtának 

Ezernyi átkaid: 

Elgyőzte dult szivem 

Felfogni villámaid. 



Mert adtad vígaszul 

Mennyednek angyalát: 

Egy szende gyermeket 

Szerelmem zálogát. 



Kinek kökényszemén, 

Bibor-hullám ajkán, 

Selyem hajszálain, 

Fejér márvány nyakán: 



Feltünni szemléltem 

Szép multam hajnalát, 

Felejtve sérveim - 

Felejtve szűm baját. 



S először amidőn 

Rebegte: "jó anyám !" 

Elbájolt énmagam 

Mennyekbe álmodám. 



S midőn a serdülőt 

Hevülni szemléltem, 

Ha mondám: "tiszteljed 

Hazádat gyermekem! 



Szeresd, mint második 

Anyádat: védd ügyét 

Dicsőitsd hü fiját, 

S téritsd meg ellenét !" 



Hol itt a földi kincs, 

Mely minden fényivel 

Fölérne a szülő 

Szentült érzelmivel. 



S mind e gyönyört, üdvöt 

Most sirporond fedi 

S szűm felbőszült kinok 

Kányája tépdeli. 



Fejemre hulltanak 

Ezernyi átkaid, 

Isten! s lerombolád 

Éltem virágait! 

