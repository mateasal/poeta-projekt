


Új még a sir, szent halma még kopár, 

Halottjának még vérzik kebele, 

Ki a szabadság kétségbeesett 

Végső küzdésében elvéreze. 

Hős szelleme még el sem nyugodott, 

Szárnycsattogása most is hallik ott, 

S ti alkudoztok már a békeért 

Odaadva minden elvet és szent vért. 



Nem féltek-é, nem féltek-é pulyák, 

Hogy a halottak átkot mondanak, 

S melyet kikoldulátok, béketek 

Elváltozik halál nyugalmának? 

Küzdés az élet, nyugvás a halál; 

Ha nyári égen fergeteg is áll, 

Mit féltek! Igy virul fel a vidék, 

S ha itt-ott fujt is, nem nagy veszteség. 



Ti tömjénnel vivjátok az eget, 

Mit döngetéssel vívott a titán; 

Ti fényleni kivántok s égni nem, 

Mit a rothadt fa tud maga csupán. 

Örüljetek csak békéteknek hát 

Mint féreg, ha oroszlánt vérben lát. 

Tenyésszetek. Én küzdve bukhatom, 

De a sorssal sohasem alkuszom. 

