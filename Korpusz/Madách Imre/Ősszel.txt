


Tán már elázik a világ, 

Úgy pocskol kint az őszi esső. 

Az ég mint szürke remete, 

Egykor örömnek embere, 

Mostan bűnbánatos kesergő. 



A fákon sárga lombcsomók 

Víztelve már alig fityegnek, 

Csak úgy hajol, görbűl az ág 

Alattuk, míg mint cimborák, 

Végkép elázva földre esnek. 



Abroszba burkolt némberek 

Szaladnak végig a híg sáron. 

Jól el van dugva a fejek, 

De lábikrájuk bánja meg, 

A pap nekik már megbocsásson. 



Egész udvar konyhába gyűl, 

Pipára gyujt ez, az melegszik, 

A tűz vigan libeg-lobog, 

A lány kacsint, a vén morog, 

S a munkás gondot mind felejtik. 



Loncsos kuvasz rázkodik a 

Pitvarban és ásit bujában, 

Én is szintúgy megkívánom, 

Oly átkozott az únalom 

Az embernek így egymagában. 



Száz mértföld most szomszéd, barát, 

Nem is tudom van-é még ember, 

De íme ostorpattogás - 

Utána lassu caplatás -, 

Kapumba, lám -e, kocsi hajt fel. 



Gőzölgve áll meg a fogat, 

Míg a kocsis nagy néha mordúl, 

Kibontakozni alig bír 

Bundájából, s ez szinte sír - 

Kedves komám a tőszomszédbúl. 



Hová lett most a rút idő? 

Nem gondol arra senki többet, 

Minden sürög, tetszélkedik, 

Vajjon kedve miben telik, 

Nyaggatja, kémli a vendéget. 



A kandallóban tűz lobog, 

A pipa vár s mit a ház adhat, 

Mindennek a legis java, 

S mi a kevés borsa-sava, 

A jó sziv, illeti komámat. 



Besompolyog a vizsla is 

Gazdájáért fontos személy ma, 

Tudtával van, hogy ünnep ez, 

Vadászó bajtársat keres, 

S jő ismerős barátkozásra. 



Majd megered kérdés, beszéd, 

Komoly s vidám tárgy tarka-barkán, 

Míg lesz kedélyes hallgatás, 

Csak néha perceg a parázs 

És a tücsök ciripel halkan. 



Úgy látszik, hogy zeng éneke 

A tűzhely játszi tündérének, 

Száz ábrándkép körüllebeg, 

A pipafüsttel, s édesek 

Az eszmék, melyek ekkor jőnek. 



S bár senkisem szól, mindenik 

Oly jól mulat mégis magában, 

A gondolat is jobban foly, 

Ha tudjuk, hogy velünk gondol 

Rokon lélek - meleg szobában. 

