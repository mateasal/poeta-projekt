


Nem, nem siránkozom feletted, óh rom! 

Nem állt melletted fényes szellem őrt, 

Míg életed a szépet nem lehelte 

És nem volt nagyszerűn, hogy porba dőlt. 



A korszellem hágott merev nyakadra, 

Erős léptére roskadt szét falad: 

A népszabadság, a közművelődés 

Világot rázó léptei alatt. 



Ott álltál hosszú századon keresztül, 

Mint éji rém, erősen, zordonan 

Ameddig tornyod árnya ért a völgybe, 

Nyomor tenyészett rabság lánciban. 



Te eldűlél és a völgy felvirúla, 

Mosolygó szellem ott fészket rakott, 

Ipar s boldogság most a fénybűl élnek, 

Mit irigy tornyod egykor elfogott. 



S téged, te ronda vár, azért hagyott meg 

Csak a szabadság áldó Istene, 

Hogy lássuk, mily bizton terjed hatalma, 

S hűven védjük, mit már adott keze. 

