


Messze tőlem, dőre földi gondok, 

E küszöbnek kívüle maradtok, 

Szent e hely, kicsiny világom ez; 

Messze tervek szomja, hír s aranynak, 

Helyt bizonnyal ottan nem találnak, 

Ahol üdvöt a jelen szerez. 



Ottkinn oly haszontalan csatázok, 

Mindeneknek az utjában állok, 

Itt teremtek, alkotok magam; 

S látva, milyen jól tenyész körűlem, 

Minden bennem él és veszve vélem, 

Istenűlve élek boldogan. 



Itt virágim gazdagon feselnek 

S áldozatként illatot lehelnek, 

Amiért hogy híven ápolom, 

Ott a fácskák, melyeket neveltem, 

Játszi árnyat vonva már felettem, 

Állanak gyümölcsben gazdagon. 



És madárkák jőnek messze földről, 

Menten itten állnak üldözéstől, 

Hogy dalok közt nyugton költsenek; 

Szebben fénylik a napnak sugára, 

Lágyabb a szellőnek suttogása, 

Telkemen - hogy lakja szeretet. 



Ott a kis ház ajtajában állva, 

Vár a kedves ölelő karába, 

És szemében tiszta érzelem; 

Mint virág él, illatot lehelni, 

Ő szeret, mert kell neki szeretni, 

És nem tudna élni nélkülem. 



S ha körülfon, mint egy bájgyürűvel, 

Hó karokkal, forró, lágy kebellel, 

E szent körbe nem fér semmi gond; 

Messze zúg el a hálátlan élet, 

Hír, kajánság, megcsalt szenvedélyek 

Hangja elhal, míg hozzánk beront. 



Óh, csak egy van ami még érhetne, 

Hogyha a sors jókor eltemetne, - 

Irígyelve boldog létemet; 

S nézek gyermekemre nőm karában, 

Benne egy megifjodott világ van, 

S nem félek, hogy a sír eltemet. 



Ő csatáz és lelkesűl helyettem, 

Nem kidölt fa, hulló csillag éltem, 

Emlék nélkül mely hiába vesz. 

És a nő, ki csókkal életemben, 

Halhatatlanit majd gyermekében, - 

Síromon meg gyászkönyűje lesz. 



Óh de el, de el a kis házküszöbről, 

Csípős őszi szél fú a hegyekről, - 

Föl van szítva kandallónk tüze - 

És körűle néhány jó barát vár; 

Pipafüsttel, tajtékzó pohárnál 

Majd feledve lesz az ősz szele. 



S ha kocogtat olykor ablakinkra 

Új hasábot hányunk a zsarátra, 

És regélünk rég történteket: - - - 

Hű szerelmet, bút, tündérvilágot, 

Pajzán tréfát, óriási harcot, 

Melyben egy nagy nemzet vérezett. - - 



Nő is ott ül, kis fiú ölében, 

Kis fakardot forgatván kezében, 

Anyja lopva könnyeket töről. 

Óh a boldogság itt mind valódi, 

És könyűt csak költészet fakaszt ki 

Mult idők történeteiből. 

