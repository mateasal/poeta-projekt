


Ki a hegyekbe ment a társaság, 

Én is menék a kedves nő karán, 

Lassanként elmaradtak társaink, 

Magam maradtam a nővel csupán. 



Gyérült szavunk, míg aztán néma lett 

S nem vettük észre, oly sok gondolat 

Lengett körül - hallgattuk s azt hivénk, 

Szívünk verése ad nekik szavat. 



És párbeszédnek hittük a szelet, 

Mely ágak közt csevegve suttogott, 

És a madárnak búcsúzó dalát 

És a naptól a végpillantatot. 



Ott állottunk végtére a tetőn, 

Ő elfuladva rám nehezkedett, 

Kéjjel szivá fel az üde leget, 

S az illatos viráglehelletet. 



Karomban érzém szívveréseit 

Enyémmel együtt és úgy képzelém, 

Hogy a kedves lélek tán érzi mind, 

Amit csak érzek, amit vágyok én. 



A nap lement már, minden hallgatott, 

Csak a tücsök tölté az estet el, 

Mint a természet szívverése, mely 

Velünk dobog, velünk érez, lehel. 



Lábunk előtt a völgyben köd feküdt, 

Ugy állottunk, mint vízözön fokán, 

Megszűne minden, minden elmaradt, 

Ketten maradtunk életben csupán. 



A vallomás már ajkamon vala, 

Szakadt a köd, megláttam a falut, 

Eszembe jött minden pánt és kapocs, 

Melytől a lélek mindhiába fut. 



És mégis, - óh, a perc hatalma nagy, 

Aztán akármi is kövesse bár, 

Egy átélt üdvösséges perc után 

A többi lét küzdelme sem nagy ár. - 



Arcára néztem, és az angyalarc 

Megbírja a bűnöst tisztítani, 

Megdermedt ajkamon a vallomás, 

Nem bírtam, ah, csak felsohajtani. 



Busan vezettem őt hazafelé, 

De bánatomban is vigasz vala: 

" Boldog vagyok így is, mert szeretem, 

S ha megtudná, szenvedne általa." 

