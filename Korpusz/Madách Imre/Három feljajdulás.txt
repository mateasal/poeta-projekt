


Hogyha tudtad, nem szerethetsz, 

Mért hazudta szád, hogy érez? 

Csillag lettél volna nékem, 

Mely hideg fénypont az éjben. 

S szívünk megnyugodva nézi 

Jól tudván, hogy el nem éri. 



Oh de nő, te hitegettél. 

S éltem bolygó lángja lettél. 

Vészben elhagyál kacagva. 

Összedűle elhagyatva, 

Veszve útam; késve érzem: 

Vész utánam, vész előttem. 



Mondod, mást szerethetek még, 

Rád ki mindent elfecsérlék, - 

Mondod, új hit, új remény vár, - 

Kit kísértni emléked jár, 

S költészetnek szent varázsa, 

Mondod, írt ad szűm bajára. 

Oh, ha ily szem is hazudhat, 

Angyal-arc poklot takarhat, 

S ily érzéssel gúnyt találok, 

Minden költészetre átok! 



Rossz vagy, oh nő, látva látom, 

Aki voltál ideálom! 

Hittem, égből szállt le lelked, 

S porban csúsz vágyad, szerelmed. 

Meg nem értesz - aki voltál 

Szívemben legszentebb oltár, 

És én még most is szeretlek, 

Bár kerüllek, bár gyűlöllek. - 

Mint a lepkét bűvarázzsal 

Vonja a láng, míg beléhal, 

Vonz és öl szemed sugára, 

Poklát, üdvét ha kitárja. 

