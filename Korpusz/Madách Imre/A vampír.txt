


" Esküdjél nő, esküdjél Istenre, 

Hogy hiven megőrzöd szívedet, 

Nyerjek bár a harcdúló Tiboldon, 

Essék bár, hogy a sír eltemet. 



Jól gondold meg esküdnek szentségét, 

Zálogúl hajfürtöd add velem, 

Isten véled aztán, - tán utolszor, 

Igy int rejtélyes bús sejtelem. 



A halálnak érintett meg szárnya, 

S ím hogy megcsókollak homlokon, 

Óh, nem érzed -e miként szellemkéz 

Köztünk halvány, síri leplet von ?" 



Jerta borzad s remegő ajakkal 

Esküt suttog, búcsúcsókot ád; 

Ármán indul, zálogúl magával 

Vívén hölgye egy fürt éjhaját. 



Lóra űl, s a várhidon amint megy 

Horkol a ló, s vissza-visszavág, 

Míg az udvarból utána rémes 

Jóslattal vonítnak a kutyák. 



" Menjünk, menjünk !" ordit, nyughatatlan 

A hős és vezetni kell lovát. 

" Vigan szóljon a kürt ", mond s megcsendűl, 

Hejh, de tompa, síri hangot ád. 



És amint a völgyön messzebb száguld, 

Nyomdokában kettes árnyat lát, 

Néz, ki sincs mellette, újra indul 

S mindkét árnyék követi nyomát. - 



Jő az éj varázsoló csendével, 

Jőnek véle a kis csillagok, 

Megcsendűl a szellemek zenéje: 

Zokogó szél, csevegő habok. 



Minden oly bús, s mégis olyan vonzó, - 

Jerta is még erkélyén mereng; 

S ím a szellem-szó közűl feléje 

Jól ismért hang ilyen szókat zeng: 



" Fegyver csattog váram kapujánál, 

Büszke bajnok kéri életem, 

Hadd vesszen Tiboldnak híre, vára 

Dűljön el, én nem védelmezem. 



Büszke bajnok, váramat kivívod! 

Hőshöz illő férfi harc -e ez? 

Elrablál előbb mint éji tolvaj 

Mindent, ami örömöt szerez. 



Elrablád éltemnek csillagzatját, 

S azután jössz karddal éltemért, 

Jól tudod, könnyű lesz így győzelmed, 

Mert hogy védjem azt, nincs már miért! 



Csillagom most néked ég s mosolyg csak, 

Mely rám egykor tetterőt lehelt. 

Hasztalan kérdem, hogy éljek-é még, 

Haljak-é érette, adjon jelt." 



Jerta hallgat, könny tódúl szemébe, 

Szédűl, szédűl, - keble elszorúl, 

Karja reszket s íme erkélyéről 

A dalnok lábához rózsa hull. 



Hólepel borítja a vidéket, 

Hólepel alatt magányos sír, 

Fent az égen csillagok reszketnek, 

Lent a földön zokogó szél sír. 



A fagyos sírban tátongó sebbel 

Fekszik Ármán s édes álmot lát 

Jertájáról, s szorosabban zárja 

Mit keblén hord, a nő éjhaját. 



" Bírom esküdet, mond, zord tanyámra 

Ez hoz életet, hoz meleget." - 

Óh ha tudnád, hogy magas váradban 

Jerta téged rég elfeledett. 



Ottan áll fényes, meleg szobában 

Lágy párnákkal gazdag mátkaágy, 

Melyen a kéj a perc mámorában 

Lelkünknek kivánni mit sem hágy. 



Ott álmodnak mennyet Jerta s Tibold 

Egymás keblén, amint nyugszanak, 

S ébredvén ott lelnek szebb valóra, 

Mint a menny, melyet álmodtanak. 



" Elhervadtál, mond Tibold álmában, 

Ah de mindegy, kedves rózsaszál - 

Lelkeinkből illatod már úgyis 

A boldogság többé el nem száll ". 



Éjfélt üt, reng még az érc visszhangja, 

Mint kebelben elmult bús idő, 

S ím a folyosón mindig közelgve 

Súlyos léptek hangos zaja jő. 



Éjszak fénye néz az ablakon be 

Véresen. Vonítnak az ebek, 

Tibold alszik, Jerta megdermedve 

Szólana s szavai nincsenek. 



Csattogással tárul az ajtó föl, 

Jerta félkönyökre dülve néz, 

S ím a mátkaágy függönyredőit 

Lassan vonja szét halotti kéz. 



Ármán áll ott, csillogó szemekkel, 

Keblén Jertának hajfürte van, 

S a fürtnek mellette tátongó seb 

Vérzik, vérzik szörnyen, zordonan. 



" Jerta, Jerta! most az én órám jő! 

Hosszú a nap örömeidnek, 

Míg én lent fázom hideg tanyámon, 

Legalább hát most melengess meg! 



Látod-é e hajfürt ép, enyém vagy, 

Az nem hervad, mint a rózsaszál! 

S tudod -e nő, hogy csak szíved vérén 

Melegedhetik fel a halál ?!" 



Ezzel vad lángtól kigyúló arccal 

A nő védtelen keblére dűl, 

Míg ez szótlan párnájára roskad, 

Érzéketlen, eszméletlenűl. - 



Szürke reg derűl a szörnyű éjre, 

Tibold ébred, csókkal ajakán 

Símul Jertához, de visszaretten: 

" Hah! kiált, mért vagy oly halavány? 



Mért vagy oly hideg, nincs-é benned vér, 

Jerta szólj !" - Ez búsan mosolyog: 

" Oh egy élő, s egy holt kedvesének 

Egy időben lenni vajh mi sok !" 



" Milyen eszmék! kedvesem beteg vagy? 

Légy nyugodt, űzd szét a rémeket !" 

" Ott nyugszom meg én csak - mond szelíden 

A nő - hova e vérnyom vezet." 



Tibold fölkel s íme hajmeredve 

Vérnyomot lát végig a szobán. 

Fut mint őrült a havas vidéken 

Ármán sírjáig a vér után. 



Jön más éj, s a régi vendég véle, 

Jerta a hónál fehérebb lett, 

S minden reggel lábnyomok nélkűl a 

Hóült sírhoz vérszalag vezet. 



S a hajnallal többé föl sem ébred 

Végre a nő, nincs már benne vér. 

Óh, a rózsa hervad, míg a hajfürt 

Hervadhatlan zálogképen él! 

