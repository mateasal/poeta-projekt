


Elbotolt világrázó csatában 

S harcterére dűlt az óriás, 

Mint villám, mely legnagyobb fényében 

Hangtalan sírt önmagának ás. 



S bár mindent tud, ami van körében, 

Mindent érez, mindent hall és lát, 

Lelke megfeszített erejével 

Fel nem bírja vészthozó karát. 



Nyugszik mint holt, s ronda odujából 

Törpe mérges fajzat búv elő, 

Sárt dobál arcára s fegyverezve 

Légyfullánkkal, majomgúnnyal jő. 



Majd bátrabb lesz, felmász kebelére 

És ottan tart undok lakomát, 

Gyáva kérkedéssel feldícsérve, 

Mint gyözelmeset, hitvány magát. 



Óh mi kín, mi kín az óriásnak 

Látni, tudni mindezt körüle, 

S egy rázkódással le nem dobhatni, 

Nem sujthatni egyet közibe. 



Ah, de lelke minden erejével 

Fel nem bírja vészthozó karát; 

Ég dördülj meg, hogy feleszmélhesse, 

Több nem kell, hogy megmentse magát. 

