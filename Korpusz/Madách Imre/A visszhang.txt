


Ha nincsen oly kebel, 

Mely visszazengené 

Keservem, és e kín 

Egésszét értené, 



Szűm akkor a vadon 

Bércéhez esdekel, 

S keservem benne leg- 

Kegyesb hivére lel. 



Ki - hallgat engemet, 

Viszonyzva sóhajim, 

S az emberek között 

Elértve lángjaim. 



" Mi kín! mi gyötrelem! 

Fagyasztja létemet, 

Ah, ő kebled gyanánt, 

Kövülve, nem szeret !" 



" Szeret" repűl felém, 

A kába hang, s enyész, 

Ah, éltem édene 

Borús neszében vész! 



" Szerelmem - Dőre hang! 

Visszhangra nem talál" - 

" Talál !" kiált a bérc 

Kinom sóhajinál. 



E dőre képzelet 

Virítja éltemet 

És benne élek én: 

Míg sírom eltemet. 

