


" Menj, menj, bajnok, hogyha szent hazád hív, 

Menj, menj, bajnok, Istenem veled, 

Hogyha győzesz, úgy szerelmem ad bért, 

Hogyha elhullsz, Vilmád is követ." 



Mond a lányka, küzd a hős és vérzik, 

Zúg bár a török hadnak dühe, 

Nem hall mást Csatár mint e nehány szót, 

Mellyel búcsuzott szerelmese. - 



Megveretten, megfogyottan állnak 

A hazáért küzdő bajnokok, 

Búsan áll Csatár köztük, szemében 

Az elestek vajh mi boldogok. 



Nem látják a hon temetkezését, 

Győzelem reménye van velek, 

S ő sem kér kegyelmet, csak halált kér, 

Hej, de a győztes nem adja meg. 



Tudja jól, hogy társa a bajnoknak 

A halál, fogadja szívesen 

Szent ügyért azt, míg rabúl az élet 

A legsúlyosb büntetés leszen. 



Élni hagyja hát, piszkos igába 

Hajtja a még nem görbült nyakat. 

S gúnyúl a legyőzöttek kezébe 

Rabszolgák sorában fegyvert ad. 



Téli éjjel, hófelhőt kergetve 

Nyargal a szél halvány holdsugárral, 

Téli éjjel fényárban ragyogva 

Mint zajos kisértet büszke vár áll. 



S míg pajzán dal hangzik belsejéből 

S vad zenéje részeg örömöknek, 

Kapujánál őr gyanánt Csatár áll 

És agyában zord eszmék kerengnek. 



Vídám a vár, bent győzelmi ünnep 

Van, s vitéz török vezérnek násza, 

Bús Csatár, mert benne két halott van: 

Vilma képe s elbukott hazája. 



Égő fáklyákkal jő tisztelegni 

A basának számos szolganépe, 

Ott zenélnek, míg Csatár kövülten 

Néz csak, néz csak a vár erkélyére. 



Ott áll a vezér s karára fűzve 

Áll mellette mosolygó arája, 

Ah, mi látvány nyíl Csatár szemében, 

A hölgy nem más, mint kedves Vilmája. 



Ő, kit mint a hon leghűbb leányát 

A szabadság legdelibb vitéze 

Tartott érdemesnek átölelni, 

Tartott méltónak nemes szivére, 



Nászt űl a hazának rekviemjén, 

Ellenségének hajol csókjára, 

S gyermeket fog szűlni rab hazában 

A hon elnyomójának számára. 



Óh nő! hát ez-é költő világod, 

Melyet kebeledben sejt a férfi? 

Óh, ezek hát a nőszerelemnek 

Délibábként csillogó erényi? 



Nem tudom, gondolta-é mind eztet 

Hős Csatár, avagy semmit sem gondolt, 

Nem tudom, hallá -e a zenét is 

Vagy csak a vészt, mely lelkében tombolt. 



Felfogá a fegyvert vas karokkal, 

A szép Vilmát kétszer célba vette, 

S mintha nem találná érdemesnek 

A halálra, újra csak letette. 



Vagy eszébe jött bucsúbeszéde: 

" Hogyha elhullsz Vilmád, is veled mén ". 

S nem kivánt az álnok hitszegővel 

Nyugalmat sem túl a sír örvényén. 



" Élj örökké, lány, nehogy követhess, 

S megbékélt lelkem lent megzavarjad. 

Mond Csatár, nekem boszú, halál kell." 

Egy lövés most, s a basa leroskad. 



Hidegen kacag Csatár a rája 

Kárörömmel rontó szolgahadra, 

Hisz előtte áll most jó barátként, 

Mit régtől epedve kért - halála. 



S a szép Vilma, a kétszerte özvegy, 

Mit tesz ő, ha könnyeit letörli? 

Majd néz új imádót, aki akkor 

Lesz győztes, ha gyásza ki fog telni. 

