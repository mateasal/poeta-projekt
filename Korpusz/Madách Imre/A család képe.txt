


Hegy legyen a férfinak valója, 

Kivül zordon, láng szivében, 

S kőhéjában léha, gyáva, 

Hogy arany van, meg se lássa, 

Csak ki érte küzd s munkál erősen. 



Homlokát cserkoszorú övezze, 

Keble drága bort teremjen, 

Szívderítőt s hogyha úgy kell, 

Részegítőt szellemével, 

Az valódi férfi, aki ilyen. 



Légyen a nő lelke róna sikság, 

Ismered pár pillanatra, 

Rajta dús kalászi lengnek 

A mindennapi kenyérnek, 

És mosolyg a kedv piros virága. 



S hogy kedves zománca megmaradjon, 

Éjszaknak kemény fagyától 

Óvja a hegy, oldalánál 

A siknak, mely őr gyanánt áll, 

S nem retten meg a sors viharától. 



Ámde aztán hogyha küzdve híven, 

Szembe száll a bérc a bajjal 

És borong cseres tetője, 

A sík vigaszul feléje 

Mosolyogjon tündér délibábbal. 



És ha hegy a férfi, róna a nő, 

Gyermekök a szós patakcsa; 

Hegy vezérli küzdni őtet 

Szirtélekkel. Dús mezőket 

Csendesen élvezni sík tanítsa. 

