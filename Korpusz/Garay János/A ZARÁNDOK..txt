


Ott volt Palaestinában 

Mint bűnbánó barát; 

Fejére hinte hamvat, 

És ölte szőrcsuhát. 



Sarúját elvetette, 

Hogy merre tévelyeg, 

A kő s útféli tüske 

Talpát tépdezze meg. 



Bőjtöt szabott magára, 

És kínos szomjazást; 

Magát bántatni hagyta, 

De ő nem bánta mást. 



Hosszú zarándok-útja 

Imádkozásba mult, 

Ah mégis lelke, mégis 

Nyugodni nem tanult. 



A Szentföldről Rómába 

Ment új sanyar között, 

A pápa szent székénél 

Két térde megtörött. 



Sirván borúlt lábához: 

« Oh mondd meg, szent atyám, 

Nagy bűnömért bocsánat 

Ha száll -e én reám ?» 



S meggyónja borzalommal 

És súgja nagy bünét... 

A pápa összecsapta 

Imára két kezét. 



A kegy sugára arczán 

Haraggá változó, 

És ajkin mint az égnek 

Dörgése zeng a szó: 



« Istennél a bocsánat! 

S bűnért irgalmazás; 

Csak egy, mit nem bocsát meg... 

A hazaárulás !» 

