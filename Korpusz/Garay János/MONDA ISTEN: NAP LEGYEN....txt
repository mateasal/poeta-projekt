


Monda isten: nap legyen s szemed lett, 

A szerelmi lánggal csillogó szem; 

Monda isten: rózsadomb virúljon, 

S rózsadomb lett két virágzó arczod; 

Monda isten: lágy selyem teremjen, 

S terme fürtöd drága szálu selyme; 

Monda isten: lenne szűz eperke, 

Édes, ízes, teljes és pirosló, 

S lőn parányi szácskád az eperke; 

Monda végre: tündér kert teremjen, 

És te termél csuda báju lányka, 

És e kertben fülmilét teremte, 

S én levék e kertnek fülmiléje, 

Reggel este fönnen énekelvén: 

Vajha engem s mindörökre engem 

Boldogítna már e nap sugára, 

Vajha nékem s mindörökre nékem 

Nyilnék üdvösség e rózsadombon, 

Enmagamnak kötnék enkaromra 

Rabbilincset a selyemhajakból, 

S híven, híven őrzeném e kertet, 

Semmi más jutalmat nem kivánó: 

Csak, hogy benne - én szedhessek epret. 

