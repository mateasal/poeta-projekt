


Én bennem sem aludt hajnalodó korom 

Rózsás szép tavaszán a meleg érzelem; 

Ábránd képzeleteknek 

Szárnyán én is emelkedém. 



A művészet örök trónja előtt, hol az 

Ihlett lelkesedés zöld koszorúja leng, 

Esztendőkig epedtem, 

Esztendőkig imádkozám. 



Ott leltem fakadó érzetim édenét, 

Fájdalmim s örömim istenüléseit, 

S megzengett az ezüst lant 

Könnyű húrja kezem között. 



S a mit lelkesedés, a mit az érzelem 

Hő honhangzatokon dallanom engedett, 

Néked nyújtom öledbe, 

Tenéked, szeretett Haza! 

