


Hon, dicső hölgy, szép királyné, 

Oly nagy, oly szent a kebelnek, 

Hő fohászim zsámolyodnál 

Ím, imádva esdekelnek! 



« Szép, dicső vagy és hatalmas, 

Gyöngy s aranynyal ékszerezve, 

Oldaladnál a királyférj 

Mint a nap, sugárövezve! 



S fájdalom van írva mégis 

Homlokodnak szűz havára, 

Halvány arczod szenvedésnek 

Néma, csendes tört sugára. 



Szép szemedből néha-néha 

Nagy nehéz csepp gyöngye serked, 

Mintha mély neheztelésnek 

Súlya nyomná drága kebled. 



Nem vagyunk -e hűk eléggé? 

Vagy szegény a szív szerelme? 

Nem tiéd -e minden érzet - 

Nem tiéd -e minden elme? 



Te vagy a gyermek imája, 

Te az ifju lángolása, 

Te a hölgynek érzeménye, 

Te az aggnak végfohásza. 



És a férfi őrfigyelme 

Véled alszik, véled ébred, 

Szent nevednek hallatára 

Szíve dobban, lelke éled. 



Hon, dicső hölgy, szép királyné, 

Oly nagy, oly szent a kebelnek, 

Hő fohászim zsámolyodnál 

Búd okáért esdekelnek! 



S a minő szent, a minő nagy 

S óriási hő szerelmünk: 

Búborúdat felderítni 

Óriásokká leendünk: 



Kérdd, s kitépi mind, fejenként, 

Vérző keble hű barátját; 

Tompa néma fájdalommal 

Néked adja egy magzatját; 



S a ki minden volt szivének, 

Szive hölgyét, örüléssel; 

S a javak legfőbb malasztját, 

Életét, kéjérezéssel! 



S föl! magasra, föl! lobogva 

Oltárodra szökken vére! 

Üdvöd és virágozásod 

Egyedüli tette bére !» 



Igy imád, így sír a dalnok, 

Keble égvén, szíve fájván, 

Néma éjfél sátorában 

Rákos ősi hantin állván, 



És minek szó és minek lant 

Hangot adni képtelen még, 

Mint a gyémánt föld ölében 

Drága tisztán könyüén ég. 



És a szent hölgy, egy istenné, 

Méltósága fönségében 

S földi mégis, mint anyának, 

Köny remegve szép szemében, 



A sirót egy néma csókkal 

Felszorítja két karára, 

Arcza gyászán áttör a kedv, 

Mint borún a nap sugára. 



Ah, de kedve mint a csillám, 

Megszületve, már enyészik, 

A ború felvonja gyászát, 

Régi sebe újra vérzik. 



« Egyenként, igen, szerettek! 

Ah, de együtt szétoszoltok; 

Magzatok, mig így gyötörtök, 

Nem lehet az anya boldog.» 

