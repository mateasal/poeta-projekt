


Tél és tavasz lejárnak... 



Tél és tavasz lejárnak, 

Nem szenvedéseim; 

Fű és virág kihajtnak, 

Nem én örömeim, 



Örömvirágaim már 

Csirában asznak el, 

Kínom, kinszenvedésem 

Mindennap újra kel. 



Te vagy napom borúja, 

Te tavaszom tele; 

S mégsem lehetne élnem 

Lelkednek nélküle! 



Oh mért határt e lángnak... 



Oh mért határt e lángnak 

Nem szabhatok; 

Látnád, kinos gyötrelmim 

Mi nő nagyok. 



Oh mért nem mérhető meg 

E szívüreg, 

Látnád, mi tenger érzet 

Fér benne meg! 



Oh mért nem adhatok szót 

S nyelvet neki; 

Hogy a kimondhatatlant 

Zenghesse ki. 



Ah, kínom véghetetlen 

Mint a nagy ég, 

Nagysága mérhetetlen 

Tenger-fenék. 



Ah kínom, mint a titkos 

Jehova-szó, 

Gyarló ember-ajakkal 

Nem mondható! 

