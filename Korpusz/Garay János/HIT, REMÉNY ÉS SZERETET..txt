


Téged hiszünk, nagy Isten, 

Mindenható király! 

Ki földön és az égen 

Örökké vagy s valál, 

Ki térben és időben 

Megfoghatatlanúl, 

Mult és jelen s jövendőn 

Áldásként átvonúl. 



Benned remélünk, Isten! 

Mert nyilatkoztatád, 

Hogy úgy imádhatunk mint 

Kegyes szelid atyát, 

Ki szent gondviseléssel 

Fejünk felett viraszt, 

Ki tévedőknek is nyújt 

Szelid, kegyes vigaszt. 



Téged merünk szeretni 

Fiadnak általa, 

Ki szent, dicső tanával, 

Mely szeretet vala, 

Az isten és ember közt 

Szent híd gyanánt felállt, 

S ki által igy az ég s föld 

Egy szép egészszé vált! 



Téged hiszünk, nagy Isten, 

Ég, föld dicső ura, 

Benned remélünk, Isten! 

Szelid kegyes atya. 

Téged merünk szeretni 

Fiadnak általa; 

Mert te vagy a szeretet 

Legtisztább hajnala! 

