


Kondúl a vész harangja, 

A harczi kürt riad; 

Férjed csatára száguld, 

Kardot fen a fiad! 

Csókold arczukra búcsud 

Magyar hölgy, honleány! 

Kárpáttól Adriáig 

Veszély van a hazán. 



Kettő forog koczkán, a 

Szabadság és haza - 

Ki fogja ótalmazni, 

Ha nem saját fia? 

Te kösd fel oldalára 

A kardot, honleány! 

Kárpáttól Ádriáig 

Veszély van a hazán! 



Te add vitéz kezébe 

A lengő lobogót, 

Saját gyengéd kezeddel 

Varrván belé a szót, 

Mely hősi tettre gyújtsa 

Mindenkor a csatán; 

Kárpáttól Ádriáig 

Veszély van a hazán! 



Mi az? saját ruhádból 

Szab lobogót kezed? 

Édes szemed könnyével 

Meg és fölszenteled? 

Ki az, ki nem rohan, zúg 

Ily szent zászló után? 

Elő, elő! kiáltod, 

Veszély van a hazán! 



De te tovább s tovább mégysz, 

Letéped gyöngyödet, 

A lánczot szép nyakadról, 

Kezedről gyűrüdet! - 

S kardot cserélsz be érte 

Segitni a hazán! 

Kárpáttól Ádriáig 

Veszély van a hazán! 



Légy üdvöz az új pályán, 

Hagyd fennen zengenünk: 

Rómának, Karthagónak 

Hölgyei vannak velünk. 

Köss koszorút előre 

Babérból honleány! 

Mert nagy, dicső lesz e hon 

Ily áldozat után. 



Leróva lesz a nagy bün, 

A súlyos, régi vád: 

Hogy hölgye nem szerette 

A szép magyar hazát! 

Odadta íme kincsét 

A magyar honleány - 

Férjét, fiát, szerelmét, 

Midőn vész volt honán. 



Fel, fel magyar csatára! 

Lobog az áldozat! 

A véres fellegekből 

Dicsőbb, szebb nap fakad. 

S a dicsnek szent sugárát, 

Mely leng majd a hazán, 

Testvérileg megosztja 

A honfi s honleány. 

