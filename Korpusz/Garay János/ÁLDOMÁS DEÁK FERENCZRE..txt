


Csordultig áll a telt pohár 

Somlyó arany nedvével, 

Csordultig telve szívem is 

Kedvemnek érzetével; 

Kelyhem- s szivemnek fenekét 

Ma még mindenki lássa - 

Az áldomás, mit ma iszom, 

Deáknak áldomása! 



Midőn pohárt tölt a magyar, 

Előbb azt föl nem önti, 

Mig égre nem fohászkodik, 

Vagy társra nem köszönti: 

S igy a magyar, ha bort iszik, 

Nagyot, dicsőt említhet; 

Az áldomás megszenteli 

Hő ajkin a beszédet. 



Hiún tehát nem játszom én 

Deák dicső nevével, 

Midőn együvé fűzöm azt 

E bor nemes gyöngyével; 

A gyöngyfűzért mint áldomást 

Tölt poharamba ejtem: 

S hogy érte ittam veletek - 

Halálig nem felejtem. 



Fel, fel tehát, mint a patak 

Somlyó aranya folyjon! 

Minden pohár, minden kebel 

Fenékig felbuzogjon! 

Mert mint a földnek feneke 

A legjobb érczet rejti, 

Tengerbe istennek keze 

A legszebb gyöngyöt ejti. 



Miként a szívnek rejtekén 

Az érező kebelnek, 

A szív leghőbb érzései 

Látatlanúl teremnek: 

Úgy a pohárnak fenekén 

Utósó csepp borában 

- Ki nem hiszi kisértse meg - 

A legnemesb ital van! 



De ezt a cseppet azután 

- Hogy senki ne felejtse! - 

Mindenki, a ki itt vagyon, 

Deákunkra köszöntse! 

Úgy légyen a vér benne vér, 

Igaz, való magyar vér: 

Mint poharát kiiszsza ma 

Az ország Deákjáér! 

