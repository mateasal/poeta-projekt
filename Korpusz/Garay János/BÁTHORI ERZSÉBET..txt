


A büszke Csejthe várnak 

Hatalmas asszonya, 

Nehézkes álmokat lát, 

Ha megjön alkonya. 



Mélyen, sötét üregben, 

Nagy sziklavár alatt, 

Sok ember-csontokat lát, 

Halomra hordtakat. 



A szörnyű csonthalomból 

Feláll egy síri lány, 

Három sebet mutatva 

Ifjonti homlokán. 



Néz és kinos nézése 

Halotti gyötrelem, 

Nyög és halálnyögése 

Elhangzik végtelen. 



, Legszebb virágkoromban 

Ontád ki véremet! 

Vérem kiált az égre, 

A gyilkost verje meg.' 



S eltünik a leányzó -, 

Helyén egy második 

Biborpiros sebekkel 

Mint rém. magaskodik. 



« Átok reá örökké, 

Ki engemet megölt; 

Az ég ne adjon üdvöt, 

Ne néki sírt a föld !» 



S harmadszor is leányzó 

S negyedszer is tünék; 

S igy véghetetlen végig 

Sok száz leányka még. 



S mindannyi egy ajakkal 

Csak egy átkot süvölt: 

« Az ég ne adjon üdvöt, 

Ne néki sírt a föld.» 



És végre mondni szörnyű, 

Sok száz leány után, 

Feláll egy új halott még, 

S ily szó jön ajakán: 



« Nem szántad ön leányod, 

Oh kőnél kőbb kebel! 

Ifjú piros vérünket 

Arczodra mostad fel !» 



Igy álmodik naponként 

A várnak asszonya, 

Kinos szívmardosás közt, 

Ha megjő alkonya. 



Körötte rémitőleg 

Börtön-falakra lát, 

Tükrében, szörnyedezve 

A lányok gyilkosát. 

