


Ketten együtt két leány 

Dombon álltanak, 

Rózsa együtt s líliom 

Így virágzanak. 



Domb alatt vitéz pihen, 

Egy sugár fiú; 

Mint a dér sütött fenyű, 

Néma, szomorú. 



Dalnok ő, s a két leány 

Szépen kéri őt: 

« Mondj nekünk egy éneket, 

De szerelmi hőt.» 



És az ének megzeneg, 

Dalnok ajkiról; 

Benne szerelem helyett, 

Gyásznak hangja szól: 



A mohácsi vércsata 

Napját hozta fel: 

Meghasonlás a magyart 

Mint temette el. 



S összenéz a két leány, 

Lelkök elborul; 

Szép szemükből hő könyűk 

Kristálygyöngye hull. 



Egyikének atyja lelt 

Sírt Mohács alatt; 

Másikának kedvese 

Volt, ki ott maradt. 



Kettejök közt melyike 

Volt a vesztesebb? - 

Mint a dalnok bánata, 

Nincs keservesebb! 



Ő anyát veszíte el, 

Egyetlen anyát, 

Egy csapással mindenét, 

A szabad hazát. 



Éve múlt; a dombtetőn 

Elvonult a tél, 

A vidék uj zöldet ölt, 

Mosolyog s remél. 



A leányok egyike 

Dús rokont talált; 

Másik a dombon gyürűt 

Új jegyessel vált. 



Domb alatt egy sírorom 

Fű s virágtalan; 

Benne a dalnok vitéz 

És keserve van. 

