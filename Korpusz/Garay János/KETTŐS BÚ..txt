


Szivem, szivem! te bútalan, 

Mivé levél? 

Haj, ifju bár, kéj és öröm 

Benned nem él! 

Csak egy leány, csak egy haza 

Volt e kebel szent birtoka. 



Oh lány, epedve száll feléd 

Pillantatom; 

Oh hon, oh szent, ölelve tart 

Fiúkarom; 

De ah, lánykám meghalva rég! 

Hazám fölött borús az ég! 



Két veszteség, két fájdalom 

Búm ingere, 

S ketté olvad nehéz szivem 

Gyászéneke: 

Téged könyez, te szép leány! 

Érted vérzik, hazám, hazám! 

