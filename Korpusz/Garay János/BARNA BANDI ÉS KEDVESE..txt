


Szép finom lent sodra pergő rokkafán 

A menyecske, czifra mint a tulipán, 

Csipkés ujja gyolcs ingének hófehér, 

Tarka szoknya s kendő rajta mint a vér. 



Rokka mellett a menyecske fenviraszt, 

Várva várja, kinek gondja, a kit, azt. 

« Hej galambom - igy sohajt fel - kedvesem, 

Tán hogy már ma nem is lát meg én szemem! 



Jaj biz érted még ma szívem meghasad, 

Fehérítni nem is kell már fontamat; 

Könyeimmel hófehérré áztatám, 

Szinte szemfödélnek illenék reám.» 



Szólt, s kivül az éji szélvész rája zúg, 

A falórán tizet szólott a kakuk, 

De nem zúg a szél, sem óra annyira, 

Hogy kivülről mégis neszt ne hallana. 



Lónyeritést hall, s rokkája elakad, 

A pitarba, tudja kihez, kiszalad. 

A pitarban hóka lován Bandi áll, 

De lováról most az egyszer le se száll. 



« Egy ital bort, Borcsa, lelkem frissibe! 

Négy órája hogy nyomomban a megye; 

Még csak a hidig juthassak el hamar, 

Azt felrántom, s túl az erdő eltakar.» 



S friss italt hoz a menyecske, enyhadót, 

Ad mellé egy hosszú csókot, biztatót. 

« Soha mint ma, oly forrón nem vártalak; 

Jobb lesz mégis, hogy megmentve tudjalak.» 



S a zsivány száll, mint szellő, mint gondolat, 

A menyecske szívverése elakad; 

Piros arcza elhalványul mint a fal, 

Lódobogás, százszoros az, a mit hall. 



Az igazság van nyomában Bandinak, 

Már a hajdúk a kert alatt hajtanak... 

A menyecske nem gondol csak Bandira, 

S rémes eskü száll vonagló ajkira. 



« Meg ne fogják, istenemre, a ki él ,» 

És kezében fáklya lesz a rokkanyél... 

A zúgó szél mintha mondva zúgana... 

S pillanatban lángban áll a kis tanya. 



Hol van a szív, mely ne könyörűlne meg 

Égő házáért siró nő könyinek? 

A tüzet eloltották a pandurok, - 

Barna Bandi már a folyón túl robog! 



Pandurokkal Bandi nem találkozott, - 

Ámde kedvesével még kezet fogott. 

« Felgyujtottad életemért házadat, 

Hol fogod most kipihenni magadat ?» 



« Ád az isten nyáron árnyat, lágy füvet, 

Télen által ránk terítjük szűrödet, 

S ha még a rakásfa sem lesz jó meleg, 

A meleget forró csókom hozza meg !» 

