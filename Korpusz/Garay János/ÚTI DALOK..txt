


Messze visznek 

Messze szép hazámtul; 

Mértföldekre, 

Mértföldek honán tul. 

Merre visznek, meddig érek -, 

Nem gondom nekem; 

Nyugtom én a távozásban 

Föl nem lelhetem. 



A szivemben 

Mint selyembogárnak 

Száleresztő 

Tündérek tanyáznak; 

Menjek a nap bölcsejéhez, 

Át a föld szinén, 

Mindenütt csak szent szerelmem 

Szálán csüggök én. 



Felleg röpül fejem fölött, 

Az út alattam elszalad; 

De ah szivem marad, marad 

Éjszak felé! 



Mint mágnestű e szomju szív; 

Ha százszor délre löktetik, 

Mind százszor visszaszökkenik 

Éjszak felé. 



Éjszak felé, hol két szép szem, 

Nem a földsark jégtengere. 

E vonzalomnak ingere! 

Éjszak felé. 

