


Megteremté isten 

A kerek világot, 

Közepébe tette 

Szép Magyarországot. 



Bérczekkel, folyókkal 

Feldiszesitette, 

A malaszt tömlőjét 

Kiönté felette. 



S a mi szép s dicső volt 

A kerek világon, 

Kis tükörben együtt 

Lőn Magyarországon. 



És a mint lenézett 

Csodaszép müvére, 

Kéje érzetében 

Köny tolúlt szemére. 



A könyű lecseppent 

A legszebb vidéken; 

A föld meg nem itta, 

Megtartotta épen. 



Tükre lőn az égnek, 

S szép Magyarországnak... 

Nevezik e könyet 

Balaton tavának. 



Úszik hajóm feletted, 

Vitorlám fenn lobog, 

Keblem feszűl örömtől, 

Szívem ver és dobog, 

Egy új világban állok 

Magas hullámidon, 

Hazámnak tókirálya, 

Tündéri Balaton! 



Mint gondolat repűlök 

Vized hullámain, 

Veszprém, Somogy, Zalának, 

Merengek partjain; 

Köszöntnek és köszöntöm 

E szép hegyek sorát, 

A várromokkal ékes 

Csobánczot, Tátikát. 



S előttem áll hazámnak 

Regényes hajdana, 

Mint vérlepel borul rá 

A napnak alkonya; 

Felém csendűl a széllel 

A költő éneke, 

A régi szép időkből 

Egy régi, szép rege! 



Uszszál szívem hajója! 

Ringassatok habok! 

A Balatonnak tükrén 

Két ég között vagyok: 

Majd fölfelé a kék ég 

Felé kivánkozom; 

Majd mélyen zöld öledbe, 

Hullámzó Balaton! 



Messze körben csendes a táj, 

Fenn a kék ég mosolyog: 

Mégis zajlik, habzik e viz, 

« A Balaton háborog !» 



Mily varázsnak bűv-hatalma 

Ostorozza e vizet? 

A nép ezt igy magyarázza: 

« A szélvész belé veszett !» 



Ekkép zajlik kebelemnek 

Néma rejtekén a szív! 

Mig kivűl az ész, nyugalmat 

És derűt arczomra vív. 



Csak midőn nehéz tusáját 

Nem birván meg a kebel, 

Pilláimmal, egy hivatlan 

Könyücseppet zúzok el: 



Riadok fel álmaimból, 

S hogy mi volt ez? kérdezem... 

« Reményimhez új halott szállt !» 

Ettől mozdúlt meg szivem. 



Ottan álltam Badacsonnak 

Lejtőjén a szent helyen, 

Hol a regék dalnokának 

Áll hajléka a hegyen. 



Ittam a forrás vizéből. 

Mely csörögve serked itt; 

Hippokrene bű-vizének 

Véltem inni cseppjeit. 



A diófa, mely alatt ült, 

S melytől zengett szép dala, 

Terebélyes sátorával 

Szent hüsébe csal vala. 



S széttekinték a vidéken 

Kéjgyönyörtől ittason, 

Lenn, előttem játszva zúgott 

A tündéri Balaton. 



S im, kibukkan sima tükrén 

Háromszínű lobogó, 

Mint egy óriási hattyú 

Tör felém a gőzhajó. 



Mintha a költőnek lelkét 

Látnám jőni a vizen... 

Kél a szellő s ajkaimról 

Hozzá üdvözlést viszen. 



Ő tovább száll, végig úszsza 

Balatonnak árjait, 

Megmosolygja partja hosszant 

Hegyeit, várromjait. 



Melyeket, mig élt közöttünk, 

Megdicsőjtett szép dala - 

Én pedig szívembe irom, 

A miket láttam vala. 



Két tündér szózata csábít 

A hold s a kies Balaton; 

A hold egy ezüsthaju hárfás, 

A másik egy szép hajadon. 



Csolnakra, lapátra, barátim! 

Az est oly tiszta, oly hűs, 

Hab habbal ölelkezik, a szél 

Pajkos játékokat űz. 



Dalt mondjatok a Balatonnak, 

Dalt kedvel az éjjeli hold, 

Dalnok vala ő is a hárfás, 

Mig ifju s szerelmes volt. 



Mit suttog e játszi szellő? 

Mért olyan csendes az ár? 

Szerelmet vall Balatonnak 

Méz ajkival a csapodár. 



Légy üdvöz, ezüsthaju hárfás! 

S te pajkos, hűs fuvalom! 

Szépen köszönjük a tánczot, 

Te kékszemü szép hajadon! 



Gyógyúlni jöttem én ide, 

A Balaton tavára! 

Talán megenyhít gyógyvize, 

Felüdít szép határa. 



Beteg vagyok, testemnek ír, 

Balzsam kell a kebelnek; 

Itt már a lég is, a vidék 

Enyhületet lehelnek. 



Adj gyógyvizedből egy italt, 

Fürednek szép tündére! 

S te ál barát, ejts egy kigyó- 

Könyűt habzó vizére. 



Adj hozzá csókot, kedvesem; 

- Mind hárman megcsalátok - 

Ha ettől meg nem gyógyulok, 

Sirom megáshatjátok! 



Tihanynak bércztetőjén, a Balaton felett, 

Sötéten és magán áll egy régi épület; 

Csendes kolostorával az Úrnak temploma, 

Falán, majd ezredévnek van vésve szent nyoma. 



Alatta mély üregben nyolczszázados sír áll, 

Hol álmait aluszsza András magyar király; 

A sir felett a templom két tornya, a kereszt, 

Mint két imádkozó kéz a mennyekhez fölesd. 



S ha mélyen, ünnepélylyel a néma alkonyon 

Megcsendül a harangszó e tisztes ormokon. 

Mint nyögdelő sohajtás repűl a légen át, 

Középen áthasítja a Balaton tavát. 



S lecsendesül perczekre a háborgó elem, 

Mint sírok birodalma a csend oly nesztelen, 

Oly bűvös, oly csodás lesz egyszerre a harang, 

Mikéntha fenekéről csendűlne fel a hang... 



Visszhang -e ez fölülről? vagy lenn a viz alatt 

A túlvilágból hallni e csoda hangokat? 

Ne kérdd! istent dicsérik a földek és vizek!... 

Belé vegyűl e csepp is, mely szememen rezeg. 



A régi szép időkben 

Egy szép királyleány 

Aranyszőrű kecskéket 

Őrzött Tihany fokán. 



Sok kincscsel ért föl a nyáj, 

Mely a hegyen legel; 

Még többel a leányka, 

Szépsége ékivel. 



Szemének, éjhajának, 

Arczának párja nincs; 

Csak rózsabimbó-ajkán 

Van néma, bús bilincs. 



« Adj, szép leány, nyájadból 

Egy csésze fris tejet, 

Beteg fiam számára, 

S megoldom nyelvedet.» 



Szólt Balaton tündére, 

Az ősz hullámkirály; 

Ajkáról térdig érvén 

A hófehér szakáll. 



Adott tejet fiának 

A szép királyleány, 

S a szót a viz királya 

Megoldta ajakán. 



S csengőbb lőn szép ezüstnél, 

A méznél édesebb 

A szép leány beszéde; 

Meggyógyult a beteg. 



De büszkeség kapá meg 

A lánykát s vad negéd, 

Hallván, mi szép, mi bájos 

Most ajkán a beszéd. 



Mint pénzfukar kincsével, 

Bánt nyelve bájival; 

Nem zenge, csak magának 

E csattogányi dal. 



Isten dicsőségére 

Meg nem nyitotta azt, 

Szegénynek panaszára 

Nem zenge lágy vigaszt. 



Testvérnek és barátnak 

Irígyen zárta be, 

Az esdő szerelemnek 

Nem nyilt meg kőszive. 



S a mily hamar megnyerte 

Sok ifjunak szivét, 

A rózsalánczot gőge 

Oly rögtön tépte szét. 



Csak egyet vitt sírjába 

A mélyebb érezet; 

Fiát a tókirálynak, 

Ki érte elepedt. 



Az aranyszőrü nyájnak 

Tejéből itt szegény 

Büvös, varázs szerelmet, 

Mely méreg lett szivén... 



A tónak ősz királya 

Haragra gyult ezért, 

A bércztől a leányra 

S a nyájra átkot kért. 



A bércz tüzet bocsátott, 

Sziklája mind kigyúlt, 

Három nap, három éj, mint 

Itéletnapja dúlt. 



A nyáj a Balatonba 

Rohant, de benn veszett - 

A tó maig kihányja 

A kecskekörmöket. 



A lányt pedig örökre 

Bűbáj kötötte meg, 

Foglyául tartja máig 

Ki tudja mely üreg? 



Szemmel nem látja senki, 

Kézzel nem fogható - 

De, bár ki megszólítja, 

Visszhangja hallható. 



Mert büntetésül mondta 

A tündér átka ki: 

Hogy nyelvével lakoljon, 

Melylyel vétett neki. 



S ki csengő, szép szavával 

Kevélyen visszaélt, 

Istennel és emberrel 

Negédből nem beszélt: 



Most - bár ki szóljon hozzá, 

Bár gazdag és szegény: 

Felelni köteles rá 

E bérczek tetején. 



Tihany szikláin álltam 

Szép nyári hajnalon; 

Ketten valánk csak ébren, 

Én és a Balaton. 



Kelet felől az égnek 

Szép arcza felpirúlt, 

S a nap első sugára 

A Balatonba hullt. 



A szép sugár aranyja 

Oly szép, oly gyönyörü, 

A tónak kék szemében 

Ég mint örömkönyű. 



A második sugár a 

Klastrom tornyán rezeg, 

A hajnali harangszót, 

S ez őt üdvözli meg. 



A kis harang fölkelti 

Távol, közel a tért; 

S mely ott honol határán, 

A szózatos tündért. 



S még egyszer oly regényes, 

Oly bűvös lesz a hang, 

Miként ha túlvilágról 

Csendülne a harang. 



A nap sugára felszállt, 

A hang elhallgatott; 

S midőn magamhoz tértem, 

Csak szívem dobogott. 

