


Szinaranyból fényes ékszert 

Szántam hó nyakadra, 

Mely sok ékes hölgy közől fényt 

Vonna csak magadra; 

Ah de ékét ékszereknek 

Bírod önmagadban, 

Ritka szíved tündököltet 

Soknál gazdagabban. 



Szép szövetből drága köntöst 

Szántam erre, néked, 

S már örültem, új szabása 

Mint emeli éked; 

Ah de szebben nem ruházna 

India kelméje, 

Mint ruház, emel ki lelked 

Tiszta nőerénye. 



Fris virágból szép bokréta 

Annyi éke mellett, 

Mint diszítné ifjuságod 

Hajnalában melled; 

Ah de rajta ápolod már 

A legszebb virágot, 

Kis fiacskád - s benne s véle 

Egy egész világot. 



Hő keblemből ezt a szivet 

Végre hát kitépem, 

Egy igaz-gyöngy értékét tán 

Véle csak fölérem; 

Ah de szívem is birod már, 

S minden dobbanását - 

Ily szegény és gazdag együtt! 

Vedd e köny hullását. 



Költőd lelke, érzelemnek 

És dalnak bányája, 

Dalt merít ki szent mélyéből, 

Hogyha sorsa hányja, 

Dalt, ha létöröm derűl rá 

S szép szemed sugára - 

Akkor égő, ekkor édes 

Harmat hull arczára. 

