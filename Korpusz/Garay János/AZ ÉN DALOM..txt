


Költő ábránd álma nélkül 

Életem mi lenne? 

Ha nem álmot, e sovárgó 

Sziv, mi mást ölelne? 



Költő szive mint az Aethna, 

Lángelem' hazája; 

Csak az élet jégfuvalma 

Hót ne fúna rája! 



Költő szíve mint a tenger, 

Fél világra folyna; 

Csak az ember szikla szíve 

Benne gát ne volna! 



Költő szíve mint a kék ég, 

Csak malasztra nyilnék; 

De a földön nincs meleg szív, 

Mily vele betelnék! 



Álmodom egy szebb világról, 

Mint ez itt köröttem, 

Melyben a föld még virágzóbb, 

Szebb a nap fölöttem. 



Sem szerelmem, sem hazám ez, 

A hogy itt találom, 

Élet álma, álmok élte 

Te vagy én világom! 

