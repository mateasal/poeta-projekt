


Lenn mélyen a földben, 

Melynek közepette 

A néma enyészet 

Lakát felütötte, 

Tanyázom én. 



Világom az éjfél 

Vak, síri homálya, 

A rom diadalma, 

Az élet halála 

Én életem. 



Köröttem üvöltnek, 

A melyek uralnak, 

Vad harczban a vészek, 

Mint annyi hatalmak. 

Csak int kezem - 



S föllázad a szélvész, 

Mely tombol alattam, 

Zúgó paripáját 

Bérembe fogadtam - 

Elő, elő! 



Nyakába hajítom 

Kezembül a féket, 

Nem nézve, hová, hol? 

Bezúgom a léget - 

Ki áll utat ?... 



Lesodrom a szírtet, 

Mely csúcscsal eget vert, 

Mint nádat az erdőt, 

Mint pelyhet az embert 

Odább fuvom. 



Felszítom a szikrát, 

Mely ős elemében 

Sustorgva czikázik 

A föld üregében, 

S ha lángra kelt: 



Órjási hegyekből 

A földre okádom, 

Hogy a mi van és él 

A messze világon, 

Hamvadjon el. - 



Medrébe lesújtok 

A néma vizeknek, 

Hogy bőszen előttem 

Mint rémek ügetnek 

Hegy- s völgyön át. 



Elöntni a földet, 

Elnyelni az éltet, 

Elsodrani mindent, 

Mi veszhet, enyészhet, 

Merűljön el! 



S ha nyargal a szélvész, 

Föllázad a tenger, 

A láva tüzet hány, 

Őrülten az ember 

Porban jajong. 



Felsíva kedemben, 

Magasra repűlök, 

Csattogva megállván, 

Kéjárba merűlök 

Munkám felett! - - 



Most, ember! emeld föl 

Fődet, a kevélyet, 

Hirdesd, hogy erős vagy, 

Hogy gyáva szeszélyed 

A föld ura. 



Gránit palotáid 

Szédelgve inognak, 

Kincsedre a tenger 

Mélységi vihognak, 

Hajód elült! 



Mondd zöldnek a rétet 

Kalászod aranynak, - 

Árvíz iszapában 

Temetve rohadnak 

Vetéseid! 



Csak állj ki, csak állj ki 

A puszta vidékre, 

Kiáltsd ki az átkot, 

Vagy esdj fel az égre! 

Késő vagyon! 



Kétségbeesésed 

Végső sugaráúl, 

Utánad uszítom 

Éjedbe világúl 

Fáklyám tüzét! 



És fenlobog a láng, 

Üvöltöz a szélvész, 

Megárad az árviz, 

Nincs semmi menekvés, 

Sehol, sehol! 



Csak én vagyok ébren 

S órjási hatalmam -, 

A vész diadalma 

Fölöttem, alattam, 

Az én dücsöm. 



Király vagyok és úr 

A merre halál van, 

Rettegjetek engem 

Életben, halálban 

A vész urát! 

