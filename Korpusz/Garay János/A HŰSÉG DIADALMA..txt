


Budán nehéz rabságban ül 

Czagány, a szép levente; 

Lábán, karán vas nehezül - 

S nincs, nincs a ki megmentse. 



Czagány tűr és dühösködik. 

És átkot és imát mond; 

Meg visszadől, meg felszökik, 

S a szörnyü lánczakon ront; 



Port rágna düh elegy buján, 

Vért inni volna készen. 

« Hol vagy szülém s te szép leány ?» 

Imígy eped szivében. 



Eped, mert rút rabságban ül 

A hős, szabad levente, 

Lábán, karán vas nehezül, - 

S nincs, nincs a ki megmentse. 



De van, ki rá gúnynyal lenéz, 

Egy istenadta ozmán: 

« Hol görbe kardod, hős vitéz? 

Csak nem hagyád a korcsmán ?» 



, Ne bántsd - másik szól - a bohót; 

Ő ájtatos keresztény, 

S a kard helyett az olvasót 

Hordozza két kezecskén.' 



És így gunyolják rendiben, 

Kik elmenők mellette; 

Legvégre egy rút szerecsen 

Magán megáll felette: 



« Mi dús, mi boldog vagy, vitéz! 

Még lábod is gyürűzve! 

Kár, kár bizony, hogy mátka kéz 

Nincsen közé befűzve.» 



Nem tűri már Czagány a gúnyt: 

« Isten, ki él a mennyben, 

Az lássa, hogy napod lehunyt, 

Ha nem kotródol egyben.» 



« Nem, én vitéz, én nem megyek! 

Inkább te jőjj el innét.» 

Szól a pogány; a hős remeg, 

Megismeri szerelmét. 



, Nagy isten! Ilka mit tevél? 

Fuss, fuss! - halál van itten, 

Nézd kezemen a vas kötél; 

Együtt halunk ma ketten !' 



« Menekszünk együtt - mond a lány, 

Im kulcsa lánczaidnak! 

Nyisd meg lakatját, hős Czagány, 

Künn kész paripák várnak.» 



, Oh Ilka, Ilka mit tevél, 

Oh Ilka, szűm szerelme !' 

« Nem én, a hűség és fortély 

S a porkoláb kegyelme.» 



S elő, elő ment mint madár, 

Mint gondolat futása, 

A szép leány s szabad huszár 

Menekvő haladása. 



És a szelid hold és az ég 

Világa süt le rájok, 

És úton, útban a hüség 

Igy énekelt utánok: 



« Erőt, oh hősfi, a hit ad, 

Ösvényt a szép remény mutat; 

De győzni egy tud csak velem, 

Te vagy, te vagy hű szerelem !» 

