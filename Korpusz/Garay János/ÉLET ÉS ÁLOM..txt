


Gyermekéve ős honából, 

Kis világa szűk lakából 

A fiú bolyongni mén; 

S hagyva völgye hűs virányát, 

Messze, messze szebb hazát lát 

Ideálok látkörén: 



, Ott, ah ott a messzeségből, 

Int reményem kék ködéből, 

Túl e szűk völgy oldalán; 

Arra bolygok, arra térek! 

Mig a szép hazába érek. - 

Isten hozzád, földi lány !' 



Szól az ifju, s útra mégyen, - 

Bár utána énekében 

A leány sír és eped: 

« Álomért ne hagyd az éltet; 

Csak valóság idvezíthet: 

Puszta gőz a képzelet !» 



S évre év jön és lemégyen, - 

Ah de egyre kék ködében 

Volt s maradt a légi vágy; 

S kis világa szűk lakába, 

Földi lánya hő karába 

A bolyongott vissza vágy. 



S ott a lány, de férj karában, - 

Szőke kis fi van balában, - 

S ajkán ily szó hallható: 

« Álomért hagyád az éltet, 

Megvetvén a földi keblet: 

Isten hozzád, álmadó !» 

