


Elénekeltem Kont vitézt, 

A hőset, a keményt, 

Harmincz nemes bajtársival, 

Szivem sugalltaként. 



Elmondtam, hogy szabad halált 

Haltak mint honfiak, 

S haláluk szép volt és dicső, 

Mert elvért haltanak. 



Miért ne mondjam őt is el, 

A hű fegyvernököt? 

A harminczkettedik nemest, 

Ki együtt halt velök. 



Ott volt urának harcziban 

A hűséges legény, 

Ott álla most is s látta, mik 

Történnek György terén, 



Mint álltanak, mint hulltak el, 

Harminczan egyiránt, 

Mint álla Kont, mint hulla el 

Egy félország gyanánt. 



A hős elhullt, a hű apród 

Utána porba hull, 

Nagy veszteségét érezi 

Ki mondhatatlanul. 



« Ki a szegénynek napja volt, 

A hősek csillaga, 

Egész hazában serget ért 

Karával egy maga, 



Kivel csatákban vért ivám, 

Békében áldomást, 

Ki ád helyette énnekem, 

Ki ád kárpótolást ?» 



Igy sír; szivének kérgeit 

Föltépik kínjai, 

Könyűt nem ismert két szeme 

Tengernek árjai. 



S mind látja őt, mind sír vele 

A véres holt felett; 

Csak a király bámúl maga 

Ily hűséges szivet. 



, Ki e legény, - borzadva szól, 

S kérdőleg széttekint - 

Ki egy felségsértő felett 

Érezhet ennyi kínt ?' 



« Nem felségsértő, nem király! 

- Kiált a hű legény - 

Kontért, a hős- és honfiért 

S gazdámért sirok én. 



Vágasd ki a fát, s mely reá 

Kulcsolta szíverét, 

Kivágtad a hű ihszalag 

Kölcsön tenyészetét. 



Szakaszd ki a meleg szivet, 

S mely éltetett, nevelt, 

Tátott koporsóvá tevéd 

A gazdátlan kebelt.» 



És újra sír és újra szól: 

« Nem ad kárpótolást, 

Oh nem, nem ad, sem föld, sem ég 

Kontnak helyébe mást !» 



Szólott s karával görcsösen 

A csonka tetemet 

Közelb szorítja ajkihoz, 

Sír, átkoz és nevet ...! 



S mélyen megindul a király 

Ily nagy hűség fölött: 

, Kelj föl - kiált - helyed legyen 

Testőreim között. 



Kelj fel, fiú! hűségedért 

Te veszteségedet 

Királyilag kipótlom én, 

Ha szolgálsz engemet.' 



De az őrjöngve visszaszól 

S mint rém reá mered: 

« Inkább a poklok ördögét 

Mint tégedet - cseh eb !» 



S váltott inkább éltén halált 

A hűséges legény, 

A harminczkettedik nemes 

Szent Györgynek vérterén: 



Sem hogy szolgálna oly királyt, 

Ki törvény s jog helyett 

Önkény alá hajtand vala 

Egy hősi nemzetet. 

