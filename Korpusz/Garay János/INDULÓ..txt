


Fegyverre a hazáért, 

A nép szabadságáért, 

S ha kell, hű honfivért! 

Készen vagyunk csatára, 

Hazánkért hős halálra 

Mind együtt és egyért! 



Esküdtünk hűségére, 

Zászlónk három szinére, 

Magyar bennünk a szív! 

Készen lel indulóra 

Bennünket minden óra, 

Mely honvédésre hiv. 

Szép élni a hazáért, 

Szebb adni éltet és vért 

A vész napján neki; 

A harcz borostyánága 

A föld legszebb virága, 

Ha szent ügy kelti ki! 



Ügyünk magas szentsége 

A nemzet egyessége 

S jogban testvériség! 

Nem, nem lehet, hogy isten 

Ne áldja meg, mi itt lenn 

Oly szent lángokban ég! 



Dobogj szív a kebelben, 

Lobogj zászló a szélben, 

Jelszónk: hazánk java! 

Dalunk: győzelmi ének 

Árpád szabad népének! 

Szavunk a nép szava! 



Egy szóban szent háromság: 

Egyenlőség, szabadság, 

S testvériség a czél. 

Előre hát, előre! 

E szent háromság őre 

A nép, az isten él! 

