


Kárpátoktól Ádriáig 

Zengjen a közének, 

S veszszenek, kik ellenállnak 

Forró zengzetének! 



Kárpátoktól Adriáig 

Egy zenét akarnak: 

Adjon isten szebb jövőt az 

Ébredő magyarnak. 



Szebb jövendőt mint a mult volt, 

Jobbat a jelennél; 

Szebb jövőről régen él egy 

Szent hit e nemzetnél. 



Adjon néki hírt, hatalmat 

A kivítt csatákra; 

Nyúgodalmat, de dicsőet, 

Annyi belvitákra, 



Légyen egység a királynak 

S nemzetnek közötte; 

Egyiránt mondják az áldást 

Papjai fölötte. 



Védje törvény a parasztot 

Ura ellenében, 

És az úr jogát a jobbágy 

Tartsa épségében; 



És mint vére egy anyának 

Hitben és reményben, 

Legyen egy a szétszakadt nép 

Nyelvben, érzeményben. 



S lészen áldás fénykörében 

A magyar hazája, 

Századokról századokra 

Egység oczeánja. 



E hitért élünk halunk, mint 

Őseink halának, 

S általadjuk gyermekinknek 

S gyermekink magvának. 



S ivadékról ivadékra 

Nem szününk remélni: 

Kárpátoktól Adriáig 

Hogy magyar fog élni! 



Kárpátoktól Adriáig 

Zengjen hát az ének: 

Adjon isten szebb jövendőt 

Árpád nemzetének! 

