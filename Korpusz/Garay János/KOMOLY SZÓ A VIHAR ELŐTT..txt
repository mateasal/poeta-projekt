


Utósó farsang éje van, 

A mámor és toborzás éjjele; 

A magyar embert, mint embert, s magyart 

Oly sok keserv és bánat sujtja le: 

Hogy nem vehetjük néki rossz neven, 

Ha kedvmámorban fúl ez éjjelen. 



Ki fogja kárhoztatni a szegényt, 

Ki nappá teszi rövid éjjelét, 

Hogy reggel arcza vér verejtekével 

Ehesse könynyel sózott kenyerét? 

Ha borra költi pénzét e napon 

S vigságot vásárol a mámoron? 



Ki vádolandja mezején a népet, 

Mely nem magának vet s másnak arat, 

Ha egyszer egy évben, ez éjjelen 

Kezébe kapja a tölt poharat 

S czigánya bús nótáján felvidul? 

Holott borába most is könyje hull... 



Utósó farsang éje van, 

A mámor és toborzás éjjele; 

Csak egy viraszt, csak egy viraszszon ébren, 

A honfiúnak edzett kebele... 

Az ő szivén legterhesb súly vagyon, 

Melyért remeg - a szív imádta hon! 



Az ő szeméből a szegény könyűi 

Mint hű tükörből visszarezgenek; 

Az ő szivén a nép fájdalma ég, 

Mely azt aggálylyal, búval tölti meg; 

De nem magáért, nem egy életért, 

Agg ő s remeg az összes nemzetért. 



Koczkán az alkotmány, a szent szabadság! 

Vagy elveszítjük bűnös-hanyagon, 

Vagy visszanyerjük fényes győzelemmel, 

Nem állhatunk s nem állunk fél uton; 

Gördül s megindul immár a kerék... 

Hol áll meg? Isten tudja és az ég! 



Utósó farsang éje van, 

A mámor és toborzás éjjele; 

Jobb vigadozni, mint renyhén aludni, 

Ébren van még a nemzet jobb fele! 

S ha lelke van még s szíve a magyarnak, 

Elébe áll mint férfi a viharnak! 



Pozsony felől uj zászló lengedez, 

Hir és dicsőség szele lengeti; 

Az ige rajt tisztán olvasható, 

Mit tennetek kell, fennen hirdeti: 

Függetlenség, önállás e hazának! 

S közös szabadság minden hű fiának! 



Tudjátok -e mint testesíti meg 

Egy nép az igét, melyre rámutat? 

Ha millió szív egyet üt reá... 

S ez egy ütésnek neve: akarat! 

Ki az közöttünk, a ki nem akar ?... 

Korcs szolga, de nem honfi, nem magyar! 

