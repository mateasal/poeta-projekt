


A csatákat zengjem -e? 

Durva harczát fegyvereknek, 

Melyben hősek kardra kelnek, 

S vér a győztes érdeme? 

Vagy szerelmét szép leánynak, 

Mely mikép a gerle hív; 

S melynek keble tengerében, 

Mint a gyémánt föld ölében 

Tiszta lánggal ég a szív? 

A csatának arczulatja, 

Harsogó kürtrivadás, 

Véres zászlólobogás, 

Küzdelemnek és halálnak 

Rajza, mely a vért fagyasztja, 

Már ma hallót nem találnak, 

Bár a vérből, mely folya, 

A hazának hajnala 

Fogna is piroslani; 

Bár halálos mezején 

Ősi szellem, ősi fény 

Sír ölébe szállani. - 

Sem a tiszta szerelemnek 

Lángi már nem gerjedeznek 

Hölgyek, ifjak kebelében, 

Mint lángoltak egykoron, 

Jól tudom. 

Mert erő nincs férfián, 

S hivságon csügg a leány. 

S mégis, mégis honfitárs! 

Mégis újra a sötét 

Multba bűvöl át regém; 

Hogy vihart és harczot láss, 

S el ne szokd a bék ölén 

A viharnak rém szemét. 

S mégis, mégis hív szerelmet, 

Olthatatlan, tiszta, szentet 

Mondok el, hölgyek, leányok, 

Ha regém meghallgatnátok. 



Nem kivánok a dalért 

Sem borostyánt, sem babért, 

Egy virágszál hó kezekből, 

Egy mosoly szép hölgyszemekből 

Nékem a legszebb füzér, 

Legdicsőebb pályabér. 



« Sírtam, midőn keblére zárt, 

S bucsúját mondta el; 

Az udvaron gyors méne várt, 

Vitéz legényivel. 

Erős mellében, érezém, 

Az érczpánczélon át 

Mint vert belűl a szív felém, 

Hogy rám ölté karát. 

Sírtam... de láttam égni őt 

A legdicsőbb után, 

Mi férfiú keblét dagasztja: 

Kitünni a csatán, 

Hír és dicsőség érzetétől 

Láttam hevűlni őt, 

S a férj dicsébe átolvadni 

Érzém a gyenge nőt. 

A szerető szív, mely remegve 

Sovárgott, esdekelt, 

Most, mint az ihlet szent sugára 

Dagasztá e kebelt. 

A búcsúcsók ürömkelyhébe 

Örömkönyű vegyült; 

Nem nő az, a ki férje, honja 

Dicséért nem hevült! 

S ő bontakozva karjaimból, 

Félisten távozék; 

Szerelmem nem tartóztatá már - 

Vitorlája levék! - -» 



« Vagy volna halva harczmezőn, 

Hol fény, s dics a halál; 

Hoznák hirét, hogy hős neve 

A hír könyvében áll. 

Hoznák elémbe harczi mezben, 

Széles, nagy paizsán, 

Szemem könyűivel fürösztném 

A sebhelyt homlokán, 

Forró ajakkal édes ajkán 

Uj éltet keltenék; 

Vagy elhajolva, vele együtt 

Egy sírba szállanék. »... 



« De így! de így! őt élve tudni, 

S ellenség lánczain, 

Távol honától, hű nejétől - 

Ez a keserv, a kín! 

De így!... hitetlen elhagyatva, 

Honától, társitól; 

A nagy hazában, a tanácsban 

Mellette nincs, ki szól! 

És a király... kiért csatázott, 

Kit szolgált hős kara - 

Oh e király ;... az isteneknek 

Szálljon rá ostora! 

Fogj, vén Balázs! nyergelj mit állsz még? 

A legfutóbbakat - 

Melyek repülnek, mint a sólyom, 

Szállnak mint gondolat, 

Vagy mint a vágy e hő kebelben, 

Mely éget és emészt, 

Meglátni őt, megszabadítni 

A kedvest, és vitézt, - 

Hagyják a hőst el ők,... a férjet 

Kettő nem hagyja el: 

Az ég, ki védi hív szerelmünk, 

S e szerető kebel. 

S Isten ha van; ha díjazás van 

Kínszenvedés után: 

Megjő Velencze börtönéből 

Nejével - Frangepán !» 



A hölgy, ki ekkép szenvede, 

S a szent esküt esküdte meg, 

Legszebb virága, éke volt 

Magyarhon úri hölgyinek. 

Hős Frangepánnak szép neje, 

Termetben karcsú és sugár, 

Fenség és kellem homlokán, 

Lépése könnyü mint madár. 

S ha rád tekinte szép szeme 

Sötét selyempillák alól: 

Kéken mosolygó ég hasadt 

Rád éjfél hollószárnyiból. 

S ha szólni hallád ajkait, 

Két rózsát véltél hallani 

Tündérvarázsnak általa 

Regésen megszólamlani. 

S ha most e szemnek szép egén, 

Ezen szerelmi csillagokban, 

Éles kinok fájdalmitól 

Kétségbe'sésnek lángja lobban; 

Ha e szelid ajk suttogása, 

E rózsaszellő, csók helyett 

Dörgő viharnak szólja hangját: 

Szánd őt!... bünöld a végzetet! 



Ott volt Ulászló udvarában, 

Lehulla trónja zsámolyán; 

A csillag így hull csendes esten 

Égről az elhunyt nap után. 

Kért és esenge szép szavával, 

Kisírta mind a két szemét, 

Hogy váltaná meg börtönéből 

Férjét, szivének mindenét. 

« Te küldted őt el a csatába - 

Mondá - te érted vérezett, 

Szolgálatodban lett fogolylyá, 

Nyujts most, király, felé kezet !» 

De tompa mélában Ulászló 

Mint mozgony, érzéketlenül, 

Félhúnyt szemekkel, tompa füllel 

A fényes trón párnáin ül. 

Mi történik, mi van körötte, 

Mit tudja ő méláiban! 

Hogy a ki esd előtte s mért esd: 

Háromszor is feledve van! 

S ha elhal a szó, hallgatás van: 

Fel- felriad, körűltekint, 

Egy nyugtató «dobzsé » -t felel rá, 

S tovább méláz, szenderg megint. 

« Nem énnekem mented meg őt csak, 

Honának kell megmentned őt! 

- Esd újra a hölgy s szánva nézné 

Zord szikla is az esdezőt - 

Egy Frangepán Kristóf az, a kit 

Tőled, király, a hon kiván: 

Avagy mutass hűbb honfiút fel, 

S hősebb vitézt, mint Frangepán !» 

Hiába! mert ki nem figyel rá, 

Ki nem érez fájdalminál; 

Vagy őt megértni nem akarja, 

Nem más, mint épen a király... 

Mint mozgony ül, tompán, merengve 

Sötét mélája szárnyain, 

S ha fel-felpillant, «Dobzse, dobzse» 

Csak e szó hallik ajkain. - 



És a király még mindig ott ül, 

Méláz, bólint, és szendereg, 

Fel is riad, fel is tekint még 

S vigasztaló «dobzset» rebeg. 

De rég a hölgy nincs már előtte - 

Mint sértett sír szele 

Elzúga, köny helyett tettvágytól 

Dagadván kebele. 

S szivének hős tökélletében 

Csak egy fájdalma van, 

Hogy bizni bírt egy ily királyhoz 

Első fájdalmiban. 



De hogyha nem hallá királya, 

Más hallá panaszát, 

Hallá körül ég, föld szerelme 

S hős lelke szándokát. 

A fecske, mely ívet hasítva 

Szállonga fel s alá, 

S közel szárnyával a magas vár 

Ablakját horzsolá; 

Az esti szellő, mely a kertből 

Suttogva lenge fel, 

S égő arczát csókkal hüsítni 

Enyelge fürtivel; 

Az áldozó nap végsugára, 

Mely rózsapirosan 

Tört meg szemében, s szép szemének 

Remény-fájdalmiban: 

Mind hallgaták, mind értették őt, 

Hisz egyik sem király... 

S a kék egeknek nyájas íve 

Nem márványfalbul áll!... 

S mint szerelemnek hű postái 

Szárnyakra keltenek, 

A hölgy szerelmét szándokával 

Hősének vinni meg: 

Hogy a sötét börtönt a hírrel 

Mint elmondandanák, 

Tündökletes fénycsarnoknál is 

Szebbé varázslanák. 



Utra keltél, Frangepánné, 

Nagy dolgokkal küzdeni; 

Nap hevétől barnulának 

Ékes arczod kellemi, 

Por lepé el szép hajadnak 

Holló fényes szálait, 

Szél s idő meg nem kimélte 

Szép nyakad, s hó vállaid. 

A hullámzó Ádriának 

Megkisértéd tengerét... 

Meggondoltad, mit cselekvél 

A mikorta ezt meréd? 

Frigybe léptél a szelekkel? 

S a tengernek szörnyivel? 

Hogy hajódra a nyugó vészt 

Egyikök se költse fel? 

Mely, ha keble háborában 

A hullámmal harczra kél, 

Sirt nyit a mélység ölében, - 

Mindennek, mi rajta él. 



De hiába zúg a szellő, 

A vihart nem költi fel; 

Mint a szép lányarcz, redőtlen 

A nagy tenger terjed el. 

Mozdulása hullámának 

Mint a bölcső ringató, 

S lejtve tánczol habra habról 

Szép hölgyével a hajó. 

S ő kiül, miként ha ülne 

Otthon a zöld hárs alatt, 

A nagy árbocz ernyejébe - 

Nézi a hab mint szalad, 

Mint dagadnak a vitorlák, 

A hajó miként evez 

Arra, merre szent szerelme 

Hő vágyakban révedez, 

S mig a hold szelid sugára 

Fellegek közt bújdokol: 

Elbeszélem, hallgassátok - 

Férje hol s miért fogoly? 



Három ország fejedelme 

Egymásnak megesküvének, 

Hogy közkarral véget vetnek 

Ős Velencze hirnevének. 

Miksa császár volt az egyik, 

A ki nem fért országába; 

Másik a frankok királya, 

Harmadik társ volt a pápa. 

S hogy ne állja senki útját 

Harczias határzatoknak; 

Negyedikül fölszólítják 

Királyát a magyaroknak. 

Megkinálták osztalékul 

A közös koncz harmadával, 

Mely szerint a magyar újra 

Birni fog Dalmátiával. 

Rég időtől a Magyarhoz 

Tartozott volt Dalmátország, 

De időközt szétszakítá 

Mind a kettőt háborúság. 

És Ulászló, hogy jogának 

Védletére tettre keljen, 

A hárommal egyesülni, 

Frigybe áll Velencze ellen. 



S Frangepán megy, s Frangepán száll 

A királynak szózatára, 

Bár utána. hervadozni 

Fog szerelme hű virága. 

Hölgye fürtéről alig hullt 

Szirma még a nászfüzérnek; 

Ajkain a mátkacsókkal 

Férjeé még összeérnek. 

De lovagszív vert a hősben 

A hazáért és királyért; 

És a hölgy, kész áldozatra, 

Áldozatot tőle nem kért. 

« Férfi küzdjön a viharral, 

A dicsőség pályatére; 

Ám a hölgyet megadásnak 

Ékesítse szűz fűzére.» 

S váltak. A férj fényt aratni 

Országdöntő harczi térre, 

A szelid hölgy szerelemben 

Várni, mi lesz szíve bére... 

De Velencze tudja, mit tesz, 

A hatalmas cselszövényes, 

Egy kezébe kardot, másba 

Lélekvásárló aranyt vesz. 

S kik Velencze bontására 

Hárman frígyet alkatának, 

Megbomolnak aranyától 

A cseles Signoriának. 

Egy van, a kit el nem ámit, 

Frangepán, az ércz tündére. 

« Vagy megadják Dalmatiát, 

Vagy folyand Velencze vére !» 

Szól a hős, s bár hitszegőleg 

A szövetség gyáva hadja 

Hűvelyébe tolja kardját, 

A csatát tovább folytatja. 



Halld, az ágyuk már dörögnek, 

Nézd a rontás szörnyü képét! 

Fegyver villan fegyver ellen; 

Ember oltja ember éltét! 

Köztök mint egy hős oroszlán 

Frangepán a harcz királya, 

Diadalmi karja súlyát 

Ki az, a ki még kiállja? 

De Velencze tudja, mit tesz, 

A hatalmas, cselszövényes; 

Egy kezébe kardot, másba 

Lélekvásárló aranyt vesz. 

S megvakulva, vesztegetve 

Lélekvesztő aranyától, 

Fele népe Frangepánnak 

Szint az ellenrészre pártol... 

És hiába küzd a bajnok, 

Mint erős tölgy árviz ellen; 

Erejével és sokával 

Földre nyomja őt az ellen. 

S mint Judás a Bibliában, 

Árt szab önnön mesterére; 

Önnön népe ver bilincset 

Hitszegőleg hős kezére!... 



De mi gondjok Frangepánra, 

Három ország fejdelmének? 

Ők kincscsel rakott hajókon 

Rég honjokba evezének! 

Vagy talán a jó Ulászló 

A magyarnak báb-királya, 

Vagy talán a magyar urak 

Emlékezzenek reája? 

A király gyógyíthatatlan, 

Magára sincs gondolatja, 

Az uraknak serge egymást 

És hazáját fosztogatja. 

S ott veszhetne börtönében 

Hőse a magyar hazának, 

Martalékul Velenczében, 

A cseles Signoriának, 

Hogyha hölgye és szerelme 

Vész- és vihar ellenére 

Nem sietne hű karokkal 

A fogolynak védletére... 



De íme mig ott ül a hölgy 

A gyors hajó tetőzetén 

Mult és jelenje álmiból 

Kecsegtető jövőt szövén; 

Egyszerre mint baljósolat 

Fölötte a hold elborúl, 

Az ég ivére sűrüsödve 

Fellegre több felleg vonul, 

A szél felordit, megkuszálja 

A síma tenger tűkörét... 

Egy pillanat még, s tenger és szél 

Egymásra ontja vad dühét. 



Közben nagy messze elhaladt már 

A három hű követ, 

Madár, szellő és nap sugára 

A messze tér felett. 

Mennek nemes vetélyre gyúlva, 

Mennek mint gondolat, 

Mely meg nem fárad az időben, 

Térben meg nem akad. 

Mennek, remény s vigasz hirével 

Éltetni a fogolyt, 

Hogy, míg a hölgy elérne hozzá, 

Eltűrje a nyomort, 

Eltűrje kínját börtönének, 

S mely meg-megcsörg karán, 

Ne hallja láncza csördülését 

Az örömhír mián. 

De messze utján, szomjan-éhen 

A hírmondó madár 

Vidor szárnyának csattogását 

Lankasztja tér, határ. 

S addig röpűl, addig igyekszik 

Mig fáradásba vesz, 

S a martalékleső héjának 

Véráldozatja lesz. 

A lenge szellő, mely hazulról 

Virágillat közül 

Mint légi csók indult az útra, 

A tengerig röpül; 

De ott a vész bőszült karokkal 

Ölébe kapja őt, 

S nagy Ádriának mély ölében 

Lel hullámtemetőt. 

Még a sugár tör, útazólag, 

Téren határon át, 

Ma is, miként midőn elindult, 

Megtartva bíborát. 

De ah kinek felhőn, ködéjen 

Áttört pillantata, 

Velencze börtön-éjszakáján 

Által nem hathata. 

Sugára megtört a falaknak 

Tömör, kemény kövén, - 

Isten legyen irgalmas annak, 

Ki ott űl fenekén! 

Annak füléhez nem jut a hang, 

Sem felvilági nesz, 

Megtört homályos szemvilága 

Örök homályba vesz, 

Hol a fásult ész nem sorozhat 

Napokra napokat, 

S az őrülés-karolta agyban 

Megfő a gondolat. 

Hol kínos álmak révedeznek 

Az éber lelken át, 

S éber kinok, rémek verik föl 

Az álom szent nyugát. 

S mig a hideg falak penésze 

Testét roncsolja meg, 

Egy rothadt szalmazsúp ad enyhet 

A rab keservinek... 



Szegény fogoly, kit ennyi kín ért, 

Ki ennyi kín után 

Mind szikla állsz, reád ismérek, 

Te vagy, hős Frangepán. 

Vitéz karod, melytől csatádban 

Reszkettek a pulyák, 

Megfosztották éles vasadtól, 

Oly vasba lánczolák, 

Melyből ha kardokat csiszolnak, 

S nem gyáva rabnyügöt: 

Te állsz, nem ők, dicsben ragyogva 

A tóváros fölött. 

De ők vitéz vasnak helyette, 

Mely diszt a hősnek ad, 

Lélekvásárló lágy aranynyal 

Vivák csatájokat, 

Hogy buknod kelle s elveszítned 

A diadalbabért, 

Melynek helyette árulás rád 

Most gyászfogságot mért. 

Ki fog hozzád ily messzeségbe 

Eljutni honnosid közül, 

Hova még a madár sem ért el, 

Bár a madár szárnyon repül? 

Ki fog miattad tengerekre 

S a tengeren túl szállani, 

Ha még a szélnek is, mely eljött, 

Tengerbe kelle fúlani? 

Ki fog sötét lakodba hatni, 

H a még a napsugár se hat? 

De im, mi ez ?... Csodák csodája! 

Ajtódon zördűl a lakat... 

A vas retesz félig kitárul, 

S rég látott mécs világinál 

Előtted egy hölgy - nem csalódol - 

Előtted nőd, a kedves áll... 

Nem áll már! lábaidhoz omlik, 

Sietve int, susogva esd: 

Hogy el ne árúld, hogy nevének 

Árnyékát se nevezd... 

Az óra eljött... a szabadság 

Reménye töltsön el... 

S még csak kebledre sem borúlhat 

A leghűbb nőkebel! 

Fontos nagy ok van tettetésre, 

De szíve, terve kész, 

A csel szövényes fonalából 

Szövé szerelmi kéz... 



S az ajtó újra zárba csattan, 

Csikorgva, rémesen; 

A hölgy, miként jött, nyomtalan tün 

Titkon, rejtélyesen. 

A rab, szegény, soká tünődik, 

Ha, mit látott, álom vala? 

Vagy a szabadság s szerelemnek 

Üdvjósló angyala? 



Im de vészen és viszályon 

A hív asszonyt csillaga 

Elhozá börtön faláig, 

Mely megett nyög bajnoka; 

S a helyett, hogy szép szemének 

El-kisirná könyeit, 

Vagy tenger mélyébe vetné 

Tervét és reményeit, 

Tettre szállott !... kérelemmel 

Majd aranynyal, - hasztalan! 

Szíve kő itt mindeniknek, 

S mindenütt elég arany... 

S Montebello, - oh borúlj be 

Végreménynek szép ege! - 

A fogolynak őre, ennek 

Leghalálosb ellene! 



Montebello gyűlölségét 

Frangepánné ismeré; 

Tudta azt is, hogy csak egy út 

Visz, vihet czélja felé. 

Hogy férjének börtöne 

Bír csak egyetlen utat, 

És hogy ennek ajtaján 

Montebello a lakat! 

Mert ah! nem a fal vastagsága, 

Nem átfúrhatlan kőfalak 

Tevék megtörhetetlenségét 

Velencze rém fogházinak; 

Nem a mélység, hová temetvék, 

Nem mesterséges őrlakat, 

Nem ónfödél, vagy éber őrség, 

Vagy a szörnyű rostélyozat: 

Velencze, a rég cselszövényes, 

A fondor, s hitben lengeteg, 

Jól tudja, hogy nincs oly erős fal, 

Melyet arany ne fúrna meg. 

Nincsen lakat, mit meg ne nyitna, 

Láncz, mit ketté nem oszt büve, 

Avagy hüség, melynek ne volna 

Mozsártörője, mérköve. 

Velencze biztosabb lakattal 

Zárá a rémek e helyét, 

A rabnak, hol szerét tehette, 

Őréül adta - ellenét, 

S fortély ellen fortélyt határoz, 

Hős Frangepánné hirtelen. 

Itt - éles szemmel áttekinti - 

Hiába volna kérelem; 

S sziklára szórná érzeményit 

A felnyögellő szerelem. 

Itt még az ércz is elveszíté, 

A lélekvásárló, büvét; 

Itt cselszövénybe kell hálózni 

A szabadítás eszközét. 



S három napig gondolt a szép nő, 

És három éjt viraszta át, 

Ki tudná, hány s mi furcsa tervek 

Fárasztották lelkét, agyát? 

Negyed nap a két hű cseléd 

Új s új parancsot kap vala, 

Balázs, a kardedzett öreg, 

S a hű leányzó Viola. 

S e naptól óta dolgaikban 

Egy harmadikkal osztozának, 

Ki nappal, - éjjel csónakával 

Hű kisérője asszonyának. 



Mi foganszik szent titokban, 

Némaságnak szűz ölében, 

A rejtélyes emberelme 

Láthatatlan műhelyében, 

Mely teremt, ront szünhetetlen, 

Szétválaszt és összefűz, 

Jóval széppel, rút s gonoszszal 

Legtarkább játékot űz, 

Hol van ember oly merész, 

A ki mind ezt eltalálni 

Volna bátor, volna kész? 

S még! az asszony gondolatját, 

Mely rejtettebb, fínomabb, 

Szövevényes mint a háló, 

Tünedékeny mint a hab, 

Mely a furfang tűfokán át, 

Fonja, fűzi száz irányban, 

Mig alakba öntve képét 

Lesz az eszme, terv agyában. 

Asszonyoknak gondolatját 

Mért kutatnók hát hiába? 

Frangepánné úgy se visz be 

Terve titkos fátyolába. 



Ő helyette Montebellót 

Lásd magányos őrlakán, 

Térdborúlva lásd előtte, 

Mint eseng egy szép leány. 

Ki, miként ön ajka vallja, 

( Bár vonási mást mutatnak) 

Hű olasz vér, Toscanából, 

Sarja még a Contiaknak. 

Özvegy anyja, bár szegényen, 

De nevelte tisztességben; 

Most azonban - sírva vallja, - 

Meg van rontva hírnevében; 

Egy ravasz magyar vitéznek 

Lőn, könnyelmün, áldozatja; 

Ön nyugalmát, anyja vesztét, 

Már féléve, hogy siratja. 

De nyomán a hitszegőnek, 

Vagy elégtételt kiván; 

Vagy boszút áll a leventén, - 

A levente Frangepán. 



Mint midőn égő belére 

A lámpának friss olajt 

Töltesz, a bél lobbanása 

Lángra lángot ujra hajt: 

Montebello kebelében 

Ugy a gyűlölet parázsa 

Káröröm lángjára gyúlad 

Frangepán gyalázatára. - 

A panaszló szép leányon, 

Ékes arczán, dús haján 

Kéjszemekkel csügge már is, 

S most ily szó kél ajakán: 

« És mi lenne, szép leányka, 

Melyet ajkad emleget, 

Az elégtét ?» Teljesítni 

Egy nagy, szent igéretet! 

Szól a hölgy - vagy oltárhoz visz, 

Vagy tőrömtől vérzik el!... 

S mind ezekre, hidd nekem, csak 

Egy találkozása kell !' 

« Frangepánnak utja innen, 

- Mond s kajánul fölnevet 

Montebello - nem templomba, 

De a vérpadhoz vezet !...» 

, Rám tekintve egy' - kiált fel 

Tűzzel a hölgy, rettegését 

Rejtegetni... mert közel volt 

Elveszítni szívverését. 

, Rám tekintve egy! szerelme 

Nékem úgy is gyűlölet; 

Veszszen el, ha teljesíté, 

Mit tőn, az igéretet... 

Nászajándokúl, signore, 

Tizezer darab arany... 

Egy darabka rongy s irószer 

Készen itt is, úgy -e van? 

Ha megírta Frangepáni, 

Harmadrésze a tied!... 

« Ám legyen! - szól Montebello 

S még rádásúl szép kezed.» 



S szőnek tervet, éjsötétet, 

Vérlázítót, rémeset; 

A szelídebb hölgy szivében 

Fel-felsír az érezet. 

Szőnek, kötnek egyességet, 

Melytől a hölgy kebele 

Visszaborzad, de szívének 

Háborát ész győzi le; 

Számitó ész és eszély az, 

Mely vezérli tetteit, 

Kéj vakitja és boszúvágy 

Montebello szemeit. 

Szőnek, kötnek egyességet, 

Hogy kifosztják Frangepánt, 

S orzott birodalma árán 

Osztakoznak egyiránt... 

Ők elmennek más hazába, 

Ők ott hagyják szomjan, éhen 

Önmagának martalékul 

Rácsukandó börtönében. 



És kinyilt a csába hölgynek, 

Hogy végezze, mit fogadt, 

Mely ki nem nyilt még, a rabnak 

Éjlakása ott alatt. 

Ott azonban egy tekintet, 

Egy intés, egy szó után, 

Benne hű nejére ismert 

Üdvözűlve Frangepán. - 



Három napot töltött imában, 

És három napra, éjszakára, 

Bőjtöt szabott volt Frangepánné 

Magára és egész házára. 

És mint ki a halálra készül 

Az édes élet vég révében, 

Magához vette áhitattal 

Isten malasztját bor s kenyérben, 

Majd fordul a két hű cselédhez: 

« Ma - szól s szemében köny rezeg - 

Ma esdjetek érettem éghez, 

Ha valahán esdettetek. 

S ha még ma épen visszatérek: 

Urunk jövend velem; 

Ha nem jövök, kettőnk lelkéért 

Tartassék requi em.» 

S ment s nem követte senki léptét, 

Mint a cselédek sóhaja; 

A lánynak is (kivül szokáson) 

Otthon kellett maradnia. 

« Ma csak ruhád kell, jó leányzó, 

Itthon maradj testleg magad. 

Ma ez, ha hű szolgálatot tesz, 

Egy üdvösségnél többet ad. 

Balázs az utra készen álljon - 

Hajón van mindenünk; 

Ha isten karja ótalmunkra, 

Ki állhat ellenünk ?» 

S a gondolyás kis csolnakával 

Vizét ketté szelé, 

S mint nyíl repűl el asszonyával 

Az óntetők felé.... 



Ott Montebello már sováron 

Várt rá az alkony mécse mellett, 

Kapús és őr ismerte jöttét, 

A kit hozzá bocsátni kellett, 

S a hölgy belép mint régi jártas, 

Kapún, lépcsőn, tornáczon át, 

S az ismert lakszobához érve, 

Kinyitja súlyos ajtaját. 

« Itt van - kiált fel - itt a váltó! 

Pizába szól, - a legdusabb 

Kereskedőhez, mint kivántad; 

Hadd írja még alá a rab 

S miénk az élet, Montebello ...» 

Szól és fáradtan székbe hull; 

Amaz a váltóhoz mohón nyúl, 

Vizsgálja, nézi ittasul. 

, Helyes... minden kelléke megvan... 

És tízezer darabra szól! 

Biztos nevek... nincs semmi kétség' 

Ily szók szakadnak ajkiról. 

, De íme nézd... a tízezerből 

Százezres is lehetne tán? 

Egy tollvonás... mi kell egyéb rá ?... 

De ezt aláirás után. - 

Most a fogolyhoz.' - «Eltikadtam - 

Viszonz a hölgy bizalmasan - 

Adass pohár vizet, barátom !» 

, Csak Christi lachrymája van !' 

« Mindegy !» s ivék a szomjtalan hölgy 

S ivék a börtönőr vele... 

A hölgy felállt. - De Montebello 

Székéről többé nem kele. 

A visszakínált billikomból 

( Gyors és ügyes kéz mívelé !) 

A börtön őre rögtön-álom 

Kábító gőzét szörpölé. - - 



És most vigyázva, óvakodva 

A hölgy, kettőzve lépteit, 

A titkos ismert csapda utján 

Férjének börtönébe nyit... 

Némulj el oh lant, mert a képhez, 

Melyet most e sötét lak ád, 

Midőn a hölgy a férj karába 

Kulcsolja forró két karát, 

Őt csókba fojtva átszorítja, 

Hozzá, reá tapad, 

S ajkán a szót kéjben feliszsza 

Az ittas indulat; 

Mint ébred a férj ámulásból 

Valónak édes hajnalára, 

Hölgyét, az oly rég elveszettet, 

Látván borúlni bús magára, 

Ajkára újra csókja szállhat, 

S mit már álmában sem hive, 

Szemébe nézhet két szemével 

S szivén doboghat hű szive - 

E képhez színt s hangot találni, 

Lehetlennel fogsz szembe szállni. 

Vagy szedd egyűvé a tavasznak 

Minden virága színeit: 

Szegény leendesz színezésben! 

Járd össze a menny téreit, 

Hozd el a sphaerák zengeményét: 

S szót nem lelendsz, édest eléggé, 

Kizengni szívök érzeményét. 



De nem sokáig fürdik a hölgy 

Az istenérzet tengerén; 

Kifejlik a csók- s ölelésből - 

Csak kezdve van még a merény, 

Végezve nem!... s egy új Delila 

Ollóra nyujtja kis kezét; 

Nem, hogy, miként amaz, hajával 

Elnyírja hőse erejét, - 

Csak, mely a hősnek árulója 

Lehetne, dús szakálla hull 

Mint dérütött kalász a földre, 

Az olló martalékaul; 

Csak szép bajúszán ejt sérelmet 

A cselszövényes női kéz... 

Majd sértve, majd mosolygva tűri 

Csonkittatását a vitéz. 



Hőséről a hölgy a nyirő vast 

( A szerelem mit nem tehet !) 

Most önhajának szegzi... a hős 

Megkapja a gyilkos kezet... 

Késő! lehull egy hosszu, szép fürt, 

A hölgy elosztja szálait, 

S a férfiúnak asszonyarczot 

Ügyes kezekkel idomit. 

Majd, mint az éjnek fellegéből 

A rózsahajnal fejledez: 

Ruháiból kibúv, alattok 

Kitűn egy rejtett női mez, 

A szolga lányéhoz hasonló, 

Melyben kisérte őt a lány; 

Egy pillanat - s leányi mezben 

Az utra készen Frangepán. - 

Még egy heves csók, egy sohajtás 

Istenhez, és indultanak.... 

Utánok, mint üres koporsó 

Halotti csendben áll a lak! 



S ha ők a börtönt ott hagyák, 

Miért maradnánk tőlök el? 

A földet im az ébredő regg 

Álmából most csókolja fel; 

Lélekderítő hűs szelek 

Lengik be a lég tér ivét, 

Mig a kelő nap végig uszsza 

Nagy Ádriának tűkörét. 

S ott vannak ők is a hatalmas 

Hullámokon, mint gondolat 

Repül hajójok, a vitorla 

Miként a tele szív dagad... 

Ott vannak ők, s a hű cselédek 

Körben köröttök állanak, 

És a szabadság istenének 

Tenger felett dalt mondanak. 

És Frangepánné fel magasra 

Kezében két kulcsot mutat: 

« Akkor lásson Velencze minket, 

Midőn e börtön-kulcsokat! 

Szól és a hullám mély ölébe 

Hajítja férje kínait, - 

A tenger összecsap felettök - 

Hagyjuk örökre őket itt! 

S a szél tovább fú, a vitorla 

Mint tele szív dagad, dagad. 

A gyorshajó hullámbarázdán 

Tovább repűl, tovább halad. 

Közel távolban zöldül a part, 

A partokon túl kék hegyek, 

A szép, dicső magyar hazából 

« Isten hozottat» intenek. 

Elérik végre a hazát is, 

Az ősi várt, hol Frangepán 

Ujabb szakált ereszt magának, 

S még szebb bajuszt mint hajdanán. 

S a mint szakála nől, szivében 

Ugy nől szerelme egyaránt, 

A legnemesebb hölgynek szerelme 

S a leghivebb nőszív iránt. 

