


Mátyás király nem értett honn ülni kényesen, 

Értett a harczi ménen megülni győztesen, 

S ha harczi nem valának, bársony nyugágy helyett, 

Mátyás király kezébe birói pálczát vett. 



Bejárta szép országát, s mint béke angyala, 

Törvényt, igazságot tett, a merre járt vala, 

Bejárta a Dunának s Tiszának mesgyeit. 

Kihallgatá urával a pór sérelmeit. 



Törvény után, követvén az ős magyar szokást, 

Tartott az útazásra Gömörben áldomást; 

Az áldomások árja enyelgő és komoly, 

Mikép Maros aranyja, Tokaj nedűje foly. 



Van, a ki a királyért üríti a kehelyt, 

A hon virágozása dobogtat más kebelt, 

Ez a német vesztére nagy rettentőt iszik, 

Az a török halálán, ez a csehén bizik. 



S végig lakoztanak már, és végig ittanak, - 

Egyért feledtek inni a vigadó urak, 

S vigalmok a hegyig hat, hol munkás hangyakép 

A tő tövét kapálja pőrén a póri nép. 



Mátyás király a tréfát fölötte kedvelé, 

Mátyás király föláll s int a szőlőhegy felé: 

« Ím, dolgozott a munkás, mig vigadánk, urak! 

Ne váltanók fel őket, hogy ők vigadjanak? 



Fel, a király nyomába !» Szól és előre mén, 

Mikép a felkelő nap a fényes ég ivén, 

Utána mén az úrnép vontatva s kénytelen, 

Mikép a lomha árnyék a test után megyen. 



S bámészan a parasztok reá tekintenek, 

Kiváncsilag megállnak a vándor fellegek, 

A nap kibú alóluk, meglátni a csodát, 

A hős király kezének ügyében a kapát. 



Mátyás király megedzett s dologszokott vala, 

Az úrinép puhán nőtt, és otthon lomhula; 

Mátyás király ügyes volt és könnyü termetű, 

Az úrinép nehézkes, tömör tekintetű. 



Mondjam tovább, ne mondjam a tréfa folyamát, 

Mint űli a veríték az úrnép homlokát? 

Mondjam tovább, ne mondjam: a gyors király mögől, 

Miképen jobbra balra az úri nép kidől? 



« Uram király - kiáltnak - pogány dolgot mivelsz, 

Kegyelmetes tréfáddal még mind rakásra ölsz - 

A kardot elviseljük, kapáljon a ki tud !» 

És a panasz keserve Mátyás fülébe jut. 



De mint a könnyü sólyom fölöttök a király 

A megkapált barázdán nem fáradottan áll, 

Arczára méltóság ül, szigor van homlokán 

S a lelkendő urakhoz ily szó jön ajakán: 



« Ám hagyjuk a szokatlan dolog kisérletét, 

De megjegyeznetek kell nehéz verejtekét: 

A föld, urak, kemény rög, s ki azt megmíveli, 

Véres verejtekének gyöngyével öntözi. 



Azért, ha máskor isztok, nem kell felednetek 

Az áldomásba szőni: hogy éljen népetek !» 

Szólott - s az úri nép megjegyzé az oktatást, - 

Mátyás király Gömörben igy tarta áldomást. 

