


Vágyjátok őt ismérni, 

Az én szerelmemet, 

Ki keblem országában 

Szivem királya lett? 



Ki rózsa-lánczra fűzte 

Az énekek fiát, 

Királyi asztalának, 

Vidám troubadorát? 



Egy barna kis leány az, 

Oly barna mint csinos, 

Kis ajka félcseresznye, 

Kerekded és piros. 



Éjfél adott hajának 

Holló csillámu szint, 

Sugár növése karcsu 

A szirti nyárfakint. 



Igaz-gyöngyöt teremtett 

A lények istene, 

S e drága, ritka gyöngyből 

Lett csillogó szeme. 



Teremte csattogánydalt; 

S e dalból lett szava, 

Kezén a Mátrabércznek 

Legcsillogóbb hava. 



És mind ezekbe lelket 

Oly bájolót adott, 

Oly május - ég - derültet, 

Oly kellem-gazdagot, 



Oly fürge és regényest, 

És mégis érezőt, 

Hogy legmerészb dalommal 

Sem érhetem fel őt. 



S most kérdjétek tovább is, 

Ti hitlenek tülem, 

E barna kis leánykát 

Mikép szerethetem? 

