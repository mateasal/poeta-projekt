


Kié a gazdag tartomány 

Közötte a Tiszának? 

Bolgárok népe hódol ott 

A nagyhirű Zalánnak; 

A gabnagazdag rónaság 

Arany kalászszal tartja ki, 

Alpár hizalmas mezeje 

Marhát, lovat tenyészt neki. 



De rögtönebben, mint a nyár 

Felhői megtolúlnak, 

Árpáddal a magyar hadak 

Mély Ungon átnyomúlnak. 

A két had összeütközik, 

Nincs irgalom, nincs kegyelem; 

A harcz után kürt harsadoz: 

Magyar hadé a győzelem! 



Ki űl Biharban oly dusan 

Gyémánt s arany ruhában? 

Toborzó, hanga, vígalom 

És lakma mámorában? 

Aklában annyi pompa ló, 

Mint háremében kéjleány; 

Ki volna más mint Mén-Maróth, 

A chazar herczeg, trónusán. 



De rögtönebben, mint az ár, 

Mely hegytetőrül ömlik, 

Árpáddal a magyar hadak 

Bihart körűlözönlik; 

A két had összeütközik, 

Nincs irgalom, nincs kegyelem, - 

A harcz után kürt rívadoz: 

Magyar hadé a győzelem! 



Mi ország az, megette ott 

A roppant rengetegnek, 

Hol a hegyek aknáiban 

Só és arany teremnek? 

Erdély az, a vitéz Geló 

Oláh herczegnek székhelye, 

Nagy Etelénk megtört hada 

Maradványának menhelye. 



De rögtönebben mint az ég 

Villáma földre csattan, 

Árpáddal a magyar sereg 

Serény lovára pattan; 

A két had összeütközik, 

Nincs irgalom, nincs kegyelem, - 

A harcz után kürt harsadoz: 

Magyar hadé a győzelem! 



Mely nép tanyáz dús telkein 

A szép Pannoniának, 

Mely völgygyel, hegygyel változik 

Bal partin a Dunának? 

Rómának sarjadékai 

Egy új édent tenyésztnek itt, 

Ekét hordozva térein, 

Borággal hintve hegyeit. 



De rögtönebb mint gondolat, 

Partján Kelemföldének, 

Árpáddal a magyar hadak 

Dunán is átkelének. 

A két had összeütközik, 

Nincs irgalom, nincs kegyelem, - 

A harcz után kürt rívadoz: 

Magyar hadé a győzelem! 



S volnál kétszer hatalmasabb 

Mint vagy, tótok királya! 

Hires Szvatoplug téged is 

Lesújt a harcz viszálya; 

Istennek szól itt végzete, 

Istennek sújt itt ostora, 

A merre mégyen, győzni fog 

A magyaroknak tábora. 



És menne még tovább is így, 

Ország után országra; 

De hármat üt Árpád vezér 

Rettentő paizsára. 

Az első sziklaroppanás, 

A másik tengerbődület, 

A harmadik kemény ütés 

Miként az égi dörrenet. 



Elsőre a kemény hadak 

Rohantukban megállnak, 

Másikra mint a rajsereg 

Árpád körébe szállnak. 

A harmadikra csend leszen 

Mérföldnyi messzeség fölött, 

S a hős - egy félisten - feláll 

Kétszázezer vitéz között. 



« Hová, hová vitéz sereg? 

Mindennek van határa !» 

Szól a vezér, s mint nap kisüt 

A fenség homlokára. 

« Az ősi föld megnyerve már, 

Ennél egyéb nem kell nekünk, - 

Hazát szerezni volt a czél, 

A véres harcz, csak eszközünk. 



A nyert hazát megtartani 

Lesz szívünk aggodalma; 

Erő, egység, közértelem, 

Nagy nemzetünk hatalma! 

Elég a harcz, elég a vér, 

Nem dicstelen, ha pihenünk, - 

A munka végbevíve már, 

Most halljon hálát istenünk !» 



És régi, ős szokás szerint 

Nagy áldomást ütének, 

Fehér lovakkal áldozók 

A magyarok istenének. 

S közben, miként éjszak szele 

Ha végig zúg völgyön hegyen, 

Hangzék az összes háladal 

Hatalmas - ékes - lelkesen! 



S eljöttek a hon apjai, 

A nemzet hét vezére, 

Győzelmök zsengéit tevén 

Az oltár szent kövére; 

Elhozta a sik pásztora 

Marháját és föltette azt, 

A hegy lakója színborát, 

Arany kalászát a paraszt. 



Eljöttek a hókeblü nők, 

Ékei az új hazának, 

S a tűz előtt letérdelők 

Buzgón imádkozának: 

« Oh magyaroknak istene! 

Oh áldd meg azt a nemzetet! 

Adj néki mindent a mi kell, 

Adj egyetértő érzetet !» 

