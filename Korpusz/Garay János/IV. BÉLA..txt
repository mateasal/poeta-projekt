


Mi rémjelek borongnak az égnek sátorán? 

A végitélet napja közelg -e vészlován? 

Egyszerre, mintha fátyol borítná az eget, 

Nap és hold elborúlnak a Kárpátok felett. 



A sűrü, éji fátyol nem éjnek fellege, 

Az égre a tatárnak borítja serege, 

Mely szép hazánkra hozván rettentő táborát, 

Mérföldre fölkavarja az út szálló porát. 



Mi az, mi a nagy égen, mint szörnyű vérvonal 

Hosszan, végig piroslik szikrázó lángival? 

Az a tatárseregnek lángzó szövétneke... 

Dult városok s falvaknak világitó tüze. 



S te felsüvöltő szélvész mi szörnyen orditasz! 

Nem, nem! tatárüvöltés s haldoklók jaja az, 

Mi mint orkánüvöltés dugúlt fülekbe zúg, 

Mi minden kőszikláról mint visszhang visszabúg. 



És már a tűz világa, s a vész orkánszava 

Erdélytől a Tiszáig s onnét Pestig juta: 

Ott Béla, a vesző hon sujtolt királya jár, 

Hadakra a hazából s segédsergekre vár. 



Tőn véd- és támadásra lépést a fejdelem, 

Mint a hazának atyja, mint hős vagyon jelen. 

Királyi köntösére pánczélát ölti föl 

Példája vagy gyémántja, mely inkább tündököl? 



Hiába! mert az átok megint megújula, 

Nemzet s király között a hasonlás angyala! 

Az ország főzászlósi sértett érdek miatt 

Bélát közös veszélyben ott hagyják Pest alatt. 



Mások, hiú gyanúból s féltékenység miatt, 

Hogy kegygyel nézi Béla a hősi kúnokat, 

Vak dühvel a kunoknak gyilkolják ezreit, 

Kiket közös seregben ő a tatárra vitt. 



Igy áll viharban a tölgy a róna síkjain, 

Mig nap sütött, kerestek enyhűlést árnyain, 

De most, midőn sudárán villámok dörgenek, 

Messzére elkerűlik a gyávák s hűtlenek. 



De az megedzve állja a zápor ostromát, 

Felfogja zöld sudára a villám lángkarát; 

Igy Béla a tatárral vérengző síkra kel, 

S tábort üt a Sajónál királyi népivel. 



Túl rettentő sokával a nagy tatársereg, 

Mint áradat közelb és közelbre hempelyeg; 

Vezére a viharnak a khán, Batú, maga, 

Mint üstökös ragyog ki gyémántos kalpaga. 



Kezében a vezérkard mint villám tündököl, 

Mely megcsillámlik, czikkáz, lesujt és öldököl. 

Jaj, a hol a halálnak e rém kaszája jár, 

Ott pusztulást s veszélyt szór egy millió tatár. 



És már a támadásra jelt ád a szörnyü kard 

Véres tusára látni fölkelni a magyart. 

Mint két üvöltő szélvész, mindkettő iszonyú, 

Ront egymás ellenébe hős Béla és Batú. 



Keletről jő az egyik, nyugatról jő emez, 

A tengeren mindkettő egymás hajába vesz, 

Alattok a hullámok rongyokká hullanak, 

Fölöttök a nap és hold rég elborúltanak. 



Vad lárma és üvöltés jelentik a vihart, 

Sürű nyil-föllegekben tüzes villám a kard, 

A dárda s pajzs recsegnek, az élet és halál, 

Egymást övön ragadva, véres tusában áll. 



Kálmán királyi herczeg halálra sebesül, 

A hid, hiába védé, tatárkézre kerül, 

A vad raj elborítja Bélának táborát, 

Isten karának érzik elsujtott ostorát. 



Hiába van csatájok, a meggyőzöttek ők, 

Hiába van futások, elérik az üzők! 

Két napnyi messzeségre nincs más mint holttetem 

A harcznak aratása Sajónak mentiben. 



Halotti közt két érsek, sok püspök és apát 

A hon nemességével vegyíti hült porát; 

A köz halottak számát ki számíthatja meg? 

A tenger fövényében ők a homokszemek. 



Csak Béla, a király fut had nélkűl, úttalan, 

Királyi lelke törve nincsen, csak sujtva van, 

Az alkony végsugára gyászában látja őt, 

Hozand -e hajnalával honának jobb jövőt? 



Csillag futott -e végig az égnek szőnyegén? 

Vagy lánglövellő villám rohant át föllegén? 



A csillag és a villám a földre leszakadt; 

A magyarok királya tatár elől szalad! 



Kicsiny kiséretében csak két vitéz üget; 

A többi, hű népével, Sajónál ott veszett. 



Jobb oldalán az egyik, a másik fut balul; 

Utánok a tatárság közelb, közelb nyomul. 



A két vitéz: Forgách volt s Rugacs, két hősi vér, 

Mindkettő halni készen a fejedelemér '. 



« Elő, elő! - kiáltják - van még, uram, remény !» 

De a király alatt rogy, s kidől a harczi mén... 



Egy percz is veszteség itt; nem gondolnak soká: 

S Forgách lovát odadja a bús király alá. 



« Fuss, fuss! a szent hazáért még néked élni kell; 

Éretted és hazámért, hadd, én veszhessek el !» 



Szól, és a hű bajtársnak már csak kezével int; 

S az és királya szállnak mint szél s vihar megint. 



Ő, mint a zúgó árnak a szikla gátot ád, 

Perczekre bár, feltartja az űzők táborát. - 



Hiába! a tatárság közelb, közelb nyomúl, 

Nyil éri Béla ménét s a mén a földre húll. 



Egy percz is veszteség itt, segély egy pillanat, 

S Rugacs, Forgách hű mása, nem tűnődik sokat, 



Lepattan ön lováról, rá tolja a királyt, 

S utána biztatólag szent hűséggel kiált: 



« Fuss, fuss! a szent hazáért, még néked élni kell; 

Éretted és hazámért, hadd, én veszhessek el !» 



S az árözönnek ő is egy új sziklája áll; 

S ujabb lován megmentve van Béla, a király! 



Igy ér Pozsony várába, Pozsonyból Bécsbe fut. 

De itt - farkastorokból tigriskörmökbe jut. 



Amott a nyilt ellenség feldúlta táborát, 

Itt kincse és javától megfosztja ál-barát. 



Szomszédja, Fridrik császár, a nyújtott menhelyért, 

Három megyét vesz tőle s gyalázatos hűbért. 



S áll Béla, mint viharban hajótört gálya áll, 

Mely a vészből kimentve kalóz kezére száll. 



Egy kincse van szegénynek és egy reménye még: 

Lelkének öntudatja, s melyben bizott, az ég. 



S meglelni a végekben nejét és gyermekét, 

A bújdosásnak újra felölti szőrmezét. 



Utjára két barátja maradt: az éji vész, 

S mely sujtolá és edzé lelkét, a szenvedés. 



Igy jut Dalmátiáig, egy tört, zuzott hajó.... 

Királyi sors! jó s rosszban emberként osztozó! 



Egy férfi lépdel, vándorbot kezében, 

Árpád honában völgyön, ormon át, 

Vállán biborból elviselt palást csüng, 

Fején tövisből hordoz koronát. 

Hős Béla tér, a magyarok királya, 

Nagy bújdosásból vissza dúlt honába. 



S a merre jő, a merre néz szemével, 

Romlás a mit lát, gyász és pusztaság. 

« Vagy nem hazám e föld s nem ismerek rá, 

Vagy nyomtalan kihalt itt a világ !» 

Szól és tovább megy és minél tovább ér, 

Ajkán eláll a szó, szívében a vér. 



A gazdag Alföld áldott rónaságán, 

Hol hónaljig nőtt a dús gabnaszár, 

Hol zöld mezőben száz gőböly tanyázott, 

Száz ménes ugrált, puszta a határ. 

Mérföldre holtak és csontok hevernek, 

Vad farkasoknak s éh hollóseregnek. 



Az elhagyott út járatlan terűjén 

Pergő szekérnek nem hallod zaját, 

És mérföldekről mérföldekre nézvén, 

Embernek, lónak nem látod nyomát. 

Tört nyil, hasadt pajzs födte el a pályát, 

Vagy gyepfü rázza szélben gyomszakállát. 



A városok s faluk hová tünének? 

Csak égett, csonka tornyok látszanak, 

Ház és lakásnak csak helyét találod, 

Hol vértül áznak a feldúlt falak. 

Mint a siroknak nincs élő lakójok; 

Szél és vihar lett puszta siratójok. 



Ember csak itt-ott szédelg bújdosásban, 

Kémkedve jár s rettegve néz körül, 

S karddal kezében vijja kenyerét ki 

Éh farkasoknak rabló körmibül, 

Mi szörnyü vésznek járt itt rémes ára? 

Mely annyi gyászt borított e hazára? 



A vad tatárnak dult itt szörnyü hadja, 

Mely irgalmat nem ismer, nem kegyet; 

Mely a csatának csak vérét kivánja 

Vitéz tusán nyert hősbabér helyett. 

Mely mint a hernyó szállván a virágra, 

Nem hagyja, mignem össze-vissza rágja. 



Eljöttek ők, égettek, pusztitának, 

Kezökben a kard hóhérkés vala, 

Az asszony is, szelíd nemét tagadva, 

Bőszül: kezekkel asszonyt gyilkola. 

S a gyermek - ég és földnek iszonyára - 

Gyermekfejeket tűzdelt dárdajára. 



És a mit ők még el nem pusztitának, 

Elpusztitotta azt az éh halál, 

Mely annyi inség s veszteség után is 

Végső csapásul a hazára száll. 

Mióta isten népeket teremtett, 

Nem volt ekképen még büntetve nemzet! 



De a királynak lelke nem törik meg, 

Gyémántból alkotá azt a nagy ég; 

Magas tökéllet lángja kél szivében, 

Tökélletében esküt esküvék. 

Rákos mezőjén mondá el imáját: 

« Ujjá teremtni hamvából hazáját.» 



Alant repűl, sarat horzsol a fecske; 

A fellegig száll a királyi sas; 

Igy Béla lelke, tettpályát keresvén, 

Azt nézi a mi nagy, dicső, magas! 

Mik Herkules munkái a regében, 

A munka mellett, a mit Béla tészen? 



Miként a pásztorkürtnek hangzatára 

Az elszéledt nyáj egyben összefut: 

Erdők s hegyekből a király szavára 

Az elriadt nép ujra vissza jut. 

Ásót, kapát vesz, szánt és vet vagy épit, 

Mint hangya rakja, hordja fel hajlékit. 



S mint jótevő esőre föld öléből 

Zölden mosolygva a vetés kibú: 

A lelkesítő fejdelem szavára 

Föléled újra város és falú. 

Az emberek tanyát ütnek; közikbe 

Új szorgalommal új lét költözik be. 



Magának a hős, Pestnek ellenében, 

A hegytetőn emel fényes lakot, 

Onnan tekint el lelke örömében 

Az új hazára, melyet alkotott. 

S kulcsolt kezekkel kér áldást reája: 

« Soká viruljon a magyar hazája.» 

