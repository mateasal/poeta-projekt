


Nem zugtak a harangok, 

Pap nem imádkozott; 

Nem vitte gyászfogat ki 

A kedves dalnokot. 



Puha fehér kezecskék 

Csipkébe göngyölék, 

Egy köny, mely rája hullott: 

Ez volt a gyászbeszéd. 



A kert egyik zugában, 

Hol legtöbb rózsa nyit, 

Parányi kis gödörben 

Alussza álmait. 



Virágos nyughelyéhez 

Pillangók szállanak. 

A nap sző hantja közzé 

Aranyos szálakat. 



Csalogány nyári éjjel 

Sirjánál kesereg, 

S a rózsa bokra hullajt 

Rá egy-egy levelet. 



Ha fénynyel, illatárral 

Megjő a kikelet: 

Ibolyák nyilnak ott ki, 

E kis madárszemek. 

