


A te neved, a te hangod 

Mostan is fülembe csendül, 

S édes dalok csengnek-bongnak 

Még édesebb szerelemrül. 

Bágyadt kezed, kicsi lábad 

Mult virányain vezérel; 

Csillag-szemed ragyogása 

Mult homályát űzi széjjel. 



A te kerted, rózsa-kerted... 

Ezerszer bejárja vágyam. 

Lábaidnál elmerengek 

Szemed, ajkad mosolyában. 

Kezem a tiédbe' reszket, 

S némaság a vallomásom; 

Mintha én is rózsa volnék 

És te volnál rózsa-párom. 



A te szíved, gyönge szíved, 

Csak tréfát üzött belőlem; 

Még se foglak elfeledni, 

Csak a néma temetőben. 

Hozzád térek vissza mindig, 

Emlékedre búm is enyhül, 

S édes dalok csengnek-bongnak 

Még édesebb szerelemrül. 

