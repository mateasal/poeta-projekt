


Akárhogy küzdök ellened, 

Ha már felém nyul csontkezed, 

Nem fogni meg: nem rajtam áll, 

Ura az életnek: halál. 



Miből levék: nem kérdezém. 

Mivé leszek: mit kérdeném! 

Sem azt, sem ezt nem tudhatom; 

Te fejtsd meg, síri nyúgalom! 



Menjünk tehát! Készen vagyok, 

Karodba kéjjel lankadok. 

Kit immár semmi sem hevit 

Mért nyujtsa koldus éveit!... 



Óh, jaj! kegyetlen végzetünk, 

Hogy e világra születünk! 

Óh, vígaszunk, óh, balzsamunk, 

Hogy végre mégis meghalunk! 



Utam' nem jelzi semmi tett; 

Se hasznos munka, sem utód, 

Család helyett papír-szivet 

Hagyok itt: verset, egy csomót. 



Epedve boldogság után, 

Csak enmagam' szemlélgetém. 

Egy hang kisért, egy arcz csupán, 

Egy lélek árnya: az enyém. 



Világot kérő vágyaim' 

Lekötve tarták ónsulyok... 

Az élet nagy kontárja, im, 

Meghalni mégis jól tudok. 



Mikor a természet szüz-hamvas arcza 

Sugártól, fénytől reszketett: 

Én sütkérezni jártam csak a napra, 

Mint béna, szélütött beteg. 



Nincs semmi, a mitől bucsuzni fájna, 

De soktól válni üdv nekem. 

Homokos ösvényen jártam; virága 

Egy volt csupán: a gyötrelem. 



S tudom, nem szépítné meg arczulatját 

Sohasem e fakó vidék. 

Óh, hát nem jobb -e inni Léthe habját, 

Mint könnyek keserű vizét!... 



Feltárul immár födeled, koporsó; 

Hallom, mint hull a föld reád; 

S a szél átkozza idegen sirokról 

Hozzám a rózsák illatát. 

