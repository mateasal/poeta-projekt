


Szeretek én bolyongani 

Közöttetek, sirok halottjai! 

Rég' porladó szivek fölött 

A pázsit kétszer oly tömött. 

S köröskörűl, a merre nézek, 

Halál helyett száz ifju élet. 

Azt olvasom füben, virágban, 

Hogy a sirból feltámadás van. 



Rég porladó szivek fölött, 

A hol a pázsit kétszer oly tömött, 

Szoktam tünődni egyedül 

A túlvilági lét felül. 

S ha uj sírdomb előtt megállok, 

Melyet benőttek a virágok: 

Ugy érzem, holtakkal beszélek, 

S mélázva egy rózsát letépek. 



A temető csendes magánya 

Mindig kedvencz helyem marad. 

A lét zajából ki-kivágyva, 

Oda irányzom útamat. 

Ha bú emészt, ott enyhülök; 

A léttel ott kibékülök. 



Ha sírról sírra lépdegélek, 

Ugy tetszik, hogy marasztanak. 

A holtak mintha intenének: 

» Békén viseld fájdalmadat. 

Begyógyul mindnyájunk sebe, 

Tiéd is, bánat embere !« 

