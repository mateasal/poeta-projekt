


Oh, drága bútor, kedves ágy! 

Csend és magány tanyája. 

Ha életkedvem cserbehágy, 

Vezess a tünt világba; 

Boruljon ott szivemre lágy 

Emlékezés homálya. 



Páros gyönyör feléd siet, 

Ha vágyat szít az alkony, 

És suttogó kéjben liheg 

Sziven szív, ajk az ajkon. 

Legédesb óra a tied... 

De én nem ezt ohajtom. 



Alvóknak ágya, tégedet 

Dicsérlek én, a fáradt. 

Testem korán megvénhedett, 

Szivem, velőm kiszáradt, 

S a fásult, béna képzelet 

Nem ád se szint, se szárnyat. 



A lét javát, a tünt korét 

Benned még föltalálom; 

S mi szétesett, mint búborék: 

Szerelem, ifjuságom, 

Dalos mező, sugáros ég, 

Párnádon újra - álom. 



Borítsd nyugalmad ', édes ágy, 

Gondokra, nyavalyákra; 

Ha életkedvem cserbehágy, 

Vezess a tünt világba; 

Boruljon ott szivemre lágy 

Emlékezés homálya. 

