


A tudomány, e kor nagy büszkesége, 

Szfinkszek talányát megfejtette mind. 

Már nemcsak Isten lát be a vesékbe, 

Az ember is, ha górcsőn áttekint. 

Mit a természet eddig rejtve tartott: 

Távcső, göreb, bonczkés leleplezik. 

Megtudjuk, mily népek lakják a Marszot, 

Ismerjük tetteink törvényeit. 



A kéz finom rezgéseit figyeld meg, 

S ki mit gondol, mint könyvbűl olvasod. 

Fordulj a vérdelejhez és helyetted 

Tudtán kivül más végzi óhajod. 

Tetszés szerint rablók, hülyék, paráznák 

Az így álomba bűvölt emberek. 

Mi hát a lélek ?... Bárhogy magyarázzák: 

Csak ideg, agy, vér, lüktető erek. 



Jól van. Hússzerkezet csupán az ember, 

Idegszálakból fínoman szövött. 

Megáldva vagy megverve értelemmel, 

Mint első állat állatok között. 

A lángész is veszendő emberállat, 

De nemesebbet földünk nem terem. 

Vedd millióit a levő világnak, 

S tán egy nevezhető csak e neven. 



Ő a világos, józan ész tökélye, 

Legfőbb erő, győzelmes akarat. 

Érzése a szférák örök zenéje, 

Értelme forró, fényes, mint a nap. 

Igazság, szépség, jóság, eszme nála, 

Átlátszó mint a lég s oly egyszerű; 

Szivébe' nincs zavar, se folt agyába ', 

Fénygyorsaságu, sastekintetű. 



Ne higyj a fenhéjázó bölcselőnek! 

Nem járnak téboly, bűn, zseni együtt. 

Szegény bohó! állítsd egy sorba őket. 

S ellentétet fogsz látni mindenütt. 

A lángész ellenképe, akadálya, 

Mit rokonságnak hittél oly hamar; 

A tiszta látás, az erő hiánya, 

A mely csak szennyet, iszapot kavar. 



A lángész is vivódik önmagával; 

Nagy szenvedélyek dúlják bensejét. 

Kin hasogatja mérgezett nyilával; 

De ő kibirja, ég, de el nem ég. 

Mi mást szabad halálba, bűnbe kerget: 

Fokozza erejét és vágyait; 

Küzdésre ad, tettekre néki kedvet, 

Mert szűz lelkében hit s erő lakik. 



Érzelme, vágya, tette, gondolatja 

Teljes mértékü, hathatós, egész. 

A boldogság az ég felé ragadja, 

Villámként járja át a szenvedés. 

Ezért nem lel társat, rokont, barátot; 

Nem érti őt közlelkü sokaság! 

Sötét- s szennyesnek látja a világot, 

Mert maga fényes, tiszta, mint a láng. 



Tüzes sebhely van sütve homlokára, 

Önlángja perzselt oda bélyeget. 

Jámbor kedély megsejti, megcsodálja; 

De naplelkébe látni nem lehet. 

Próféta ő; jövőt előre érez; 

Meglátja, a mi még csak jönni fog! 

És vértanú, hü elvéhez, hitéhez, 

Mert néki az igazság nem titok. 



S vonásain ha bút tanyázni láttok: 

Hagyjátok szomorúnak lenni őt! 

Siratni ezt a szenvedő világot 

Ő van hivatva, ő, a legdicsőbb. 

Halandók dísze, emberek tökélye, 

A szenvedésre legfogékonyabb. 

Felfogni a bukót rendeltetése, 

És szánni a szegény bolondokat. 

