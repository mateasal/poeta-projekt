


Igy jövünk össze hát megint 

A nagy világ zajában! 

Én visszasírva drága multam' 

S te mint menyasszony elvirultan 

És haloványan. 



Szemünk egymásra nem tekint 

S emléki szebb időknek: 

A régi üdv, a régi vágyak, 

Mint láthatatlan útitársak, 

Hozzánk szegődnek. 



Óh, mert te sem felejthetéd 

El azt a bűbájos regét: 

Álmodtak édes hajnalálmot, 

Örök hüséget, ifjuságot. 



Azután utjok elszakadt. 

Megnőttek; az idő haladt. 

És most e kis dalocska mérge 

S egy mirtuszkoszorú a vége. 



Óh, csak nevessünk! mondj bolondnak, 

Ne hidd, hogy én siratni foglak. 

Bolondság volt, most érthetetlen. 

Nevessünk rajta mind a ketten. 



Akkor te még kis lányka voltál, 

És nem volt vőlegényed. 

Most? - álmid' mint ruhád' kinőtted, 

S nem ismersz, azt beszéled. 



Nem az a vágy ég szíveinkben, 

Nem az a nap az égen. 

Nem az a május nyit virágot, 

Nem, nem ismerlek én sem! 



Ruhája kék volt, szeme is kék; 

Rám nézett ábrándozva mindég. 

Ártatlan, egyszerű leány volt, 

Kiért szivem régente lángolt. 



Egyszer csak eltünt s kék ruhája, 

Kék szeme volt lelkemnek álma 

Sokáig, míg egy édesebb szem 

Ragyogott rám és - elfeledtem. 



S ki meghalt, mostan mint kisértet 

Halványan a szemembe nézett. 

Járása, hangja még a régi. 

Csakhogy már nem tud megigézni. 

