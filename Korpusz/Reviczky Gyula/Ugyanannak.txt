


Mennyi hévvel, mennyi hittel 

Csüngsz e szócskán pesszimizmus! 

Bár a szíved csupa ábránd, 

Eltagadott, titkos ábránd: 

Követvén a kor divatját, 

Kicsinyled e mikrokozmoszt, 

Századunk nagy vajudását; 

Mert szükséged van haragra, 

Nagyhitű kis tagadásra, 

Ok nélküli szenvedésre; - 

Mert, barátom, ifju vagy még! 



Pesszimista hogyha volnál, 

Nem tévedtél vón' közénk el, 

Nem ohajtnál itt maradni, 

Köztünk, a kik ugy születtünk, 

Hogy sohase boldoguljunk, 

Hogy megrontsa ifjuságunk' 

Sorvasztó vágy lassu mérge, 

S hogy az érett férfikorban 

Se izleljünk semmit abból, 

A mit ifjan nélkülöztünk. 



Van talán, óh van közöttünk, 

A ki gyöngéd lelkü, mint te, 

Az igazság kedvelője; 

Fínomsággal nemes izlést, 

Hitet, hevet párositó; 

Józan ésszel, tiszta fejjel, 

Szellemkinccsel dúsan áldott... 

Ah, de bárgyu, meglapúló, 

Mint csavargó az urak közt, 

S csak hebegni, csak dadogni 

Tud félénken, mint a gyermek: 

Szíve bátor, lelke finom, 

S mégis, mégis komisz ember! 

Mert kopottas a kabátja! 

És te látva őt, kerűlöd, 

Hogy ne kelljen szóba állnod 

S kezet fognod véle nyiltan. 



Tán azt mondod, a költészet 

Nemesít... De óh, ki látta, 

Hogy kegyelte vón' a múzsa 

A kék vérü, dús halandót, 

Részesét a hatalomnak, 

Kinek rendben van a gyomra 

És se erkölcsén, se húsán 

A nyavalya nem rágódik; 

Kinek fel nem dúlta éltét 

Szenvedély, bün vagy a balsors; 

Ki nyugodtan, józan ésszel, 

Tiszta, vídám öntudattal 

Minden óra örömébül 

Kiveszi a maga részét; 

Nem mohó, nem telhetetlen, 

Akkor eszik, hogyha éhes, 

Akkor iszik, hogyha szomjas, 

S nem csömörlik meg a soktól, 

Mert barátja az elégnek!... 



Mondod, ez nem a valódi, 

Az objektiv pesszimizmus... 

Szubjektiv -e, objektiv -e, 

Mit kérdezzem, mit kutassam! 

Elég nékem az, hogy érzem, 

Egy világgal szemben érzem! 

Látod, én a te helyedben 

Stendhalt, Baudelairet, Balzacot, Tainet 

S az egészség többi korcsát 

Elégetném, mint az orvos 

A ruhát, a fertőzöttet; 

És a múzsát, ezt a rongyos, 

Élhetetlen utczahölgyet, 

Kávéházba, lebujokba 

Szégyen nélkül el-bejárót, 

És kecseit minden éhes, 

Fésületlen naplopónak 

Mosolyogva ingyen osztót; - 

Ezt a r__ót a helyedben 

Én megvetném s ott mulatnék, 

Hol illatos félhomályban 

Púha vánkos, selyem ágy van. 

És az ágyban 

Egy szép nő, szebb, mint a múzsa... 

Lehe illat, keble bársony, 

S oly szemérmes, hogy csak akkor 

Csókolhatod édes ajkát, 

Ha a lámpát lecsavartad. 

