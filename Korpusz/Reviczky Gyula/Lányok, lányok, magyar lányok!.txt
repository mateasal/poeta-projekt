


Lányok, lányok, magyar lányok! 

Nem is merek nézni rátok. 

Ha csak látlak, megigéztek, 

S elolvadok, ha rám néztek. 



Ha ölelget gyönge karja, 

Azt gondolom szebb a barna, 

És ha szőke mosolyog rám, 

Mintha mennyről álmodoznám. 



Hogyha bogár szembe nézek, 

Meggyúladok majd elégek, 

S kökényszempár mosolygása 

Szelid álom álmodása. 



Néha pajkos, néha szende, 

Néha lángoló a kedve; 

Szép ha csélcsap, szép ha pajzán; 

Gyönyörű mind a magyar lány. 



Pillantása oly beszédes, 

Csókja mint a méz oly édes. 

Nincsen semmi csorba rajta; 

Óh, beh áldott, ritka fajta! 



Lányok, lányok, magyar lányok! 

Haragszom én nagyon rátok. 

Szivem úgy fáj, úgy megreszket, 

Hogy mindnyájan nem szerettek. 



Ha megtetszem a barnának, 

Szőke után érzek vágyat; 

S ha csak egy lány nem szeretne, 

Érte gyúlnék szerelemre! 

