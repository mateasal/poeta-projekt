


Uj nap ragyog fel életemre, 

Egy drága, ritka nő szerelme. 

Szivem uj életvágyra lobban, 

Csókodtul, ölelő karodban. 



Uristen, hagyj sokáig élnem. 

Hirdessem édes dalzenében, 

Hogy mennyi boldogság szakadt rám, 

Midőn már a halált ohajtám. 



Csupa sugár, fény, semmi árnyék, 

Oh hátra van a hosszu nyár még; 

S szivében annyi még az ének 

Szegény fakó fülemilédnek. 



Mint a madár, röppensz be hozzám, 

Mint illatos virág hajolsz rám, 

Szivem, karom feléd repes, 

Virágom, madaram, szeress! 



Te űzöd el szomoruságom, 

Melletted jön meg gyógyulásom; 

Mind a te csodaműved ez, 

Oh hát szeress, szeress, szeress! 



Oh mennyi fény, oh mennyi illat, 

Uj szárnyi nőnek dalaimnak. 

S szivem csak rólad zengedez, 

Azt zengi, hogy: szeress! szeress! 



Napos, meleg, szép téli nap, 

Vágygyal szivom sugáridat. 

Künn járok és már nem magam, 

Mint eddig árván, céltalan. 



Te vagy velem 

Szerelmesem. 

Szellő-lengette fátyolod 

Mögűl egy éden mosolyog... 

