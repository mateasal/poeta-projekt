


Kelet napfényét, rózsaillatát 

Dalaid által megszerettem. 

Nyáréji ábrándokba ringatád 

Az élet undorát szivemben. 

Naptól védett a pálma árnya 

Zuleikha ott csókolt meg engem. 

Bülbül szerelmetes szavára 

Szép és vidám dallal feleltem. 



Nem voltam soha pálmás Keleten 

És mégis oly gyakorta járok 

Bársony füvén, s ah, oly jól ismerem 

E csókos, ragyogó világot. 

Ez éktelen vásári zajban 

Lelkem hazátlan, árva, bolygó. 

Hervadt a táj itt, a szivekbe' fagy van 

S meleg hazába szállni oly jó. 



Kinek virág övedzi serlegét 

S arczán az élet napja lángol, 

Ömöljön ajkadról csodás beszéd, 

A halhatatlan ifjuságról. 

Mondd, diadalt a bűn nem ülhet, 

A boldogság még nincs kiveszve; 

Az emberek még jók és egyszerűek 

A tengeren túl messze, messze!... 



Vezess magaddal, hadd menjek veled 

Hafiz felhőtelen honába. 

Hisz a mesés, a biboros Kelet 

Volt őseinknek is hazája. 

A nap a mint ragyogva feljő, 

Mutassa őket büszke ménen 

S lelkünk körül lebegjen az a szellő 

Mely porukat szétszórta régen. 



Jer, Mirza Saffi! s meggyőződhetel, 

Hogy a magyar vér most se hült ki, 

Szabadságot, nagy tettet ünnepel, 

Tud ábrándozni, lelkesülni. 

Magasztal bort, zenét, szerelmet; 

Fenkölt szivének párja nincsen, 

S nem egy leányért, ki e honba ', termett, 

Hafiz is nyögne rabbilincsen. 

