


Emlékezem, zöld volt az erdő; 

Derült az ég köröskörül. 

A park rég látott annyi népet; 

Ott jártam én is egyedül. 

Öröm sugárzott minden arczon; 

Megújult vágy, ifjú remény; 

Csak én szerettem volna sírni 

Gyönyörü május elsején! 



Kesztyűs urakkal, kék ruhában 

Te is ott ültél egy padon. 

Sok szépet mondhattak neked, mert 

Csak mosolyogtál, angyalom. 

Platánok gúnyos suttogását 

Hozá a játszi szél felém: 

Minek van a szegénynek álma 

Gyönyörü május elsején! 



De én azóta megtanultam: 

Boldog, ki sokat álmodott. 

Sokszor kijártam a ligetbe 

S fölkeresém a kis padot. 

De oly üde már semmi sem volt, 

A régi nem volt más csak én, 

Nevedet a homokba írtam, 

Mint akkor, május elsején! 



S el-elvisz a vágy este-reggel 

A régi padra betegen; 

Tapasztalásom im ', elég van, 

Hadd sírjam ott ki csöndesen. 

Ah sírni! sírni öntudatlan ', 

Mig eljő majd az ősz dere, 

A midőn már magunk se tudjuk, 

Mikor volt május elseje. 

