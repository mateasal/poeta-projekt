


Beh futó az ember-élet! 

Beh sietve jött halálom! 

Még a régi lánggal égek, 

S szerelemre, csókra vágyom. 



Nélkülem fog nyílni, telni 

Kert virága, föld leánya; 

S óh, be kínos elviselni, 

Nélkülem lesz hervadása! 



Piczi szájak, piros ajkak 

Hű szerelmet esküdöznek: 

Csókot vesznek, csókot adnak; 

Óh, de én már soha többet! 



Jobban éget a pokolnál, 

Hogy e szív már nem szerethet! 

Hogy nem volt több két karomnál, 

S szép szemektől válni kellett. 



Pokol lángja tán kiéghet; 

Soha az én szomjuságom. 

Beh futó az ember-élet, 

Beh sietve jött halálom! 

