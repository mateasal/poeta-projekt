


» Fiú, ne henczegj, légy szerény! 

Költőben ez legfőbb erény. 

Ma már nincs rendkivűliség; 

Egyenlőség, testvériség, 

Nil admirari a kor jelszava; 

Nem is költő, ki nem demokrata, 

S mellét bolondul, önhitten kivágva: 

» Odi profanum vulgus« kiabálja. 

Csak írótárs vagy, semmi más, fiam. 

Egyenlőek vagyunk mindannyian, 

S a ki a más fejére nőni áhit: 

Üldözzük azt, gunyoljuk azt halálig.« 



Parnasszus aljáról a sánták 

A repülőknek ezt kiáltják; 

S ha vélük sántikálni semmi kedved: 

Csufolkodón rád nyelvet öltögetnek, 

Szidnak titánnak és felhőivónak 

S élczelve mondnak véleményt terólad. 

Azért, öcsém, ha szállni vágyol, 

A porba' vergődők hadától, 

Kérj engedelmet rá szerényen. 

Mondd, légi útad, szárnyalásod 

Csakis kisérlet, gyönge próba lészen. 

Tudod te jól, hogy mennyit érsz s belátod, 

Petőfik már ma nem igen születnek. 

E józan kor csak epigont teremthet. 



Nem vagy te más: viszhangja a nagyoknak, 

Kiket most fendicsérnek, mert - halottak! 

Egyetlen vágyad, képe álmaidnak, 

Hogy a kortársak tetszését kivivjad. 

Közöttük érzed legjobban magad; 

Nem kell egyéb, csak ők tapsoljanak. 

Müvészetednek nincs oly csinja-binja, 

Mely sasszemüknek rögtön meg ne nyilna. 

Szavuk szentírás, izlésük remek, 

Ők mondjanak döntő itéletet... 

Szóval: tapsára vágyol a tömegnek; 

A népszerűség koszorúja legszebb. 



Ha szemforgatva így beszélsz nekik: 

Tapsolni fognak tintás kezeik, 

S hozzá gondolják: »Szállj csak, nem sokára 

Ugy is lepottyansz miközénk a sárba, 

S tanácsunk akkor bölcs és kurta lészen: 

Arabusul ki nem tud, ne beszéljen.« 



De óh, ha látják, hogy szárnyad nem ernyed, 

Hogy biztosan szállsz, bátran, egyre feljebb: 

Előbb ámulnak, oszt' méregbe jőnek, 

S kezdvén belátni, hogy rászedted őket, 

Boszút forralnak rögtön ellened, 

S rád olvassák a bölcs itélete: 

» Hogy képzelődik a szegény tatár! 

Különb -e nálunk? Nem. Mi hát? Szamár !« 

És ha ilyenkor le-leszállsz pihenni, 

Közönyt mutatva állnak szóba véled. 

S a kritikák is mind arról beszélnek: 

Nem volt az repülés, nem vagy te semmi. 



Azért, öcsém, szerény te még se légy. 

Hadd szidjon az irói csőcselék. 

Legyen szerény, kinek nincs más erénye, 

A koldus hadd járjon kalap-levéve; 

Te bontsd ki büszkén, bátran szárnyaid ', 

A Parnasszus nem szűk veréb-kalit. 

Hegy az, hová mankókon, szárnyszegetten 

Felmászni lopva, titkon lehetetlen. 

Hadd öltögesse nyelvét rád a dőre! 

Ne pillants hátra, csak mindig előre... 

Ezt suttogják Parnasszus árnyai 

Annak, ki hozzájok birt szállani. 

