


Nyakig vagyok már bent a verselésben. 

Segítség, nyomda! Mindjárt megfulok. 

Szivem szorul, mikéntha volna présben, 

S a rím-had benne már alig szuszog. 

Az átkokat, panaszt rakásra hordom, 

Csak úgy bámulják szenvedélyemet. 

Szerkesztő úr, zsení vagyok, ha mondom! 

Ugy -e megcsillagozza versemet ?... 



Nem czimborázom én e buta korral, 

Harag és gúny hatalmas énekem. 

Kaczér pillantást váltok a nyomorral 

( Hanem azért a pénzt meg nem vetem ). 

Az őrjöngés nálam nem puszta bon-ton, 

Minőt a finnyás publikum szeret. 

Szerkesztő úr, zsení vagyok, ha mondom! 

Ugy -e megcsillagozza versemet ?... 



Azt hiszi, technikám még nincs megérve, 

S nincs benne eszme, vágy, ambiczió? 

Vagy még nem fogható rudas szekérbe, 

Mert szeleburdi, pajkos a csikó? 

S ne higyje, hogy nincsen miről dalolnom, 

Koplaltam én s lumpoltam eleget. 

Szerkesztő úr, zsení vagyok, ha mondom! 

Ugy -e megcsillagozza versemet ?... 



S szó a mi szó, poétának születtem. 

Ezt maga is be fogja vallani. 

A bölcseséget nagy kanállal ettem, 

Á la... nem mondom meg... találja ki! 

A kritikusra is van már dorongom; 

Nem tűrök én mást, csak dicséretet. 

S bizony a szerkesztőket is lehordom, 

Ha meg nem csillagozzák versemet! 

