


Ég s föld között száll lelkem, kósza lélek; 

Szeretnék, mint pacsirta, dallani. 

Mégis, szavamra, belekapni félek; 

Kudarczot nem szeretnék vallani. 

Pedig tudom, hogy nincs reális élet 

Mesémbe ', mind azt fogják mondani. 

Ne tegyem át hegedősök korába ?... 

Mert minden hóbort ama kor hibája. 



Bevallom, mit e verslábakra fűzök, 

Platónikus szerelmi láz biz' a '. 

Ó, jaj! tudom, két tüz közé kerűlök, 

S követ dob rám közönség s kritika; 

S versemmel irgalmatlanul felűlök, 

Ha majd azt mondják rá, hogy: szófia! 

Hisz ez mind lári-fári, pára, gőz; 

A pénz szerelmet, ideált lefőz. 



S remélni, várni! - ó, ez szörnyen untat! 

Sok várás kedvet, bugyogót szakít. 

Dicsérem békavérü századunkat; 

A bölcseségre praxisból tanít: 

A fődolog, hogy jól tartsuk hasunkat, 

Mivel ép testben ép lélek lakik, 

S szerelmünk légyen kézzelfogható; 

Ha nincs Katinka, majd akad Kató. 



De minthogy én erővel szerelemrül 

Akarok irni (milyen vaskalap !) 

S min jámbor polgár rég kitüztem elvül: 

A korral ellenkezni nem szabad, 

S tudván, hogy a világ tökéletesbül, 

S erőben, észben egyaránt halad: 

Tehát, hogy botrány ne legyen belőle, 

Bolondságomnak gyerek lesz a hőse. 



Ki megtanulta másoknál korábban, 

Hogy életünk, vágyunk, hitünk hiú. 

Kit szidtak otthon és az iskolában: 

Nem lesz belőled soha férfiú! 

Első szerelmét, kamaszéveit 

Kis Ficzkinek szedem rimekbe itt; 

S mig rá emlékszem, elhal ajkamon 

A gúny; eszembe jut gyermekkorom. 



Hősöm fejét Katinka megzavarta, 

Egy kurta-szoknyás, kék szemű leány. 

A gouvernante ugyan kordába' tartja, 

De nála sem grasszál a tudomány. 

Ő is amolyan romlott, régi fajta; 

Még csak emanczipálást sem kiván. 

Megérti sorsát és az életet, 

De könyvekből tanulni nem szeret. 



Ez a két mákvirág (véletlenűl -e, 

Vagy keritéshez tán a sors is ért ?...) 

Meglátta egymást s lett aztán belűle 

Ábrándozás, sok hű-hó semmiért. 

Kis Ficzki verselt, iskolát kerűle, 

S Katinka lelkesült regényekért. 

Szerették egymást szótlanul, szerényen... 

Magam is igy tudtam szeretni régen. 



De mielőtt eldallom e szerelmet, 

Bölcs olvasók, magukhoz' fordulok; 

Mert, ha csak igy, szó nélkül belekezdek ', 

Biz' Isten! még veszélybe juthatok, 

Hogy holdvilág-falónak elneveznek; 

Azért, ha tetszést nyerni nem fogok 

Ne engem szidjanak s regényemet: 

Ő volt bolond, az iskolás gyerek! 



S most üssük össze már a töredéket! 

Faragjunk és simítsunk rajta még, 

Hogy legalább hat újat nem beszélek, 

Legyen formája könnyed, rimje ép. 

Köszöntelek, dalok világa, téged! 

Egy mezitlábos csarnokodba lép. 

Szabad a vásár! Kritikus jöhet: 

Elkezdem egyszerü regényemet. 

