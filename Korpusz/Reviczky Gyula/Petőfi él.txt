


Petőfi él! De nem mint hiszitek, 

Nem mint bágyadt tekintetű öreg. 

A kor arczára nem vésett redőt, 

Fehér hajjal ne képzeljétek őt. 

Fejét fenhordja most is; szeme fényes; 

Oly fiatal még: csak huszonhat éves! 



Petőfi él! De nem volt soha rab. 

Ne higyjétek, nem hord ő lánczokat! 

Kard van kezében, ajkán harczi dal; 

Előre száguld mint a bősz vihar, 

És túlharsogja az ágyúk morajját 

Szent himnusza, egy szó: Világszabadság! 



Petőfi él! Lánglelke fenviraszt. 

Vénség, halál sohasem érik azt. 

Lázas szivével, ifjan, szabadon 

Él és fog élni, édes magyarom. 

Lesz trónok és országok pusztulása; - 

De az ő sírja még se lesz megásva! 

