


Keserüt nyeltem, ah, gyakorta; 

De jött rá mindig édes iz. 

Nem minden könnyem hullt homokra... 

Szerettem is, szerettek is. 



Ha beborult az ég felettem 

S a föld sivár lett és hideg: 

Ragyogó lányszemekre leltem, 

Kebelre, mely forrón piheg. 



Innen van az, hogy dalaimban 

Napfény üz síró felleget, 

S pajkos szellő enyelgve illan 

A méla szív-romok felett. 



Jó sorsom a fényt és az árnyat 

Bölcsen felosztá, rendezé. 

Nem ölt meg bennem semmi vágyat, 

Örömem' unttá nem tevé. 



Ha kell szenvedni: készen állok. 

A fájdalom még sírni hajt; 

És látva ezt a szép világot, 

Még felkiáltok: Édes élni rajt '! 

