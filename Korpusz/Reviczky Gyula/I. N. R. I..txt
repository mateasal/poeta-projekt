


Templomba tévedtem s a félhomályban 

Megálltam, búban elmerülve mélyen, 

Hol a zsidók királya haloványan, 

Bágyadt szemekkel halni készül épen. 



Megtört kedélylyel, búsan, létunottan, 

Magamba szállva révedeztem ottan - 

S egy gondolattól nem volt pihenésem: 

Boldog, ki túl vagy földi szenvedésen. 



Istenhalálra vágyó ördögök, 

Hitvány cselédség, mely megköpködött; 

Judási csók, főd véres koronája, 

Az igazságnak kézmosó birája, 

Kereszthalál! Az áldozat betelt. 

Van -e megváltás? Szívem nem felelt. 



Orgona zúg. Ünneplő hangot ad, 

Piros ruhában mond misét a pap. 

Tömjénfüst száll; fölzeng a glória: 

» Örvendezz szív, légy boldog, föld fia! 

A messiás, ki megvált tégedet, 

Ma jött világra. Békesség veled !« 



Az istenember képe bús marad. 

Átvert kebléből foly biborszalag. 

Szelíd jóságaért ekkép fizettek. 

Békét hirdetni jött s harczot teremtett. 

» Pax vobis! Béke véletek !« ... De hol? 

Nincs béke itt a földön, nincs sehol! 

Kereszt alatt görnyedve vérzünk, 

Ahasvér bujdosása létünk. 



Örvendő népek gyűlnek, gyülekeznek. 

A misemondó énekhangja reszket: 

» Dicsőség néked, istenünk az égben !« 

Én a haló Jézust merengve nézem. 

Isten betűi lelkem' égetik. 

A gaznak nem elég, hogy fölfeszit. 

Dicsekszik: Csúf halálnak én adám át, 

A názáretit, a zsidók királyát. 



Te csak türtél, isten báránya, némán. 

Óh, nézz alá vigasztalólag énrám! 

Taníts meg, hogy harag nélkül lemondjak, 

Szeressem a gyöngét, az elnyomottat. 

Bú, gond között taníts meg hő imára, 

Bocsánat-osztó, szenvedők királya. 

Óh, mert a földet megvevé az átok! 

S a ki még megválthatná a világot, 

Kinél az isteneszme megfogamzott: 

Erőtlen ördögökkel vívni harczot! 

Magát emészti, míg nem hallja ezt: 

» Mehetsz pihenni: Ite missa est !« 

