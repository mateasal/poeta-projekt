


Szeretkeznek az emberek, 

Boldog, akit szép lány szeret. 

S akinek nincs párja, 

Az árvák árvája. 

Beh sok szép lány van a nagyvilágon, 

Csak az enyém hervadt el a nyáron. 



Az utcákon szertejártok, 

Jönnek-mennek ifju lányok; 

De mit ér, egy sincsen, 

Aki rám tekintsen. 

Csak nekem nincs, csak nekem nincs párom; 

Csak az enyém hervadt el a nyáron. 



Ha valaki megszeretne, 

Beh meg volna az szeretve! 

Istenem, beh gyakran 

Gondolom magamban, 

Hogy nekem már sohse lesz virágom, 

Mert aki volt, elhervadt a nyáron. 

