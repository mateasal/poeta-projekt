


A liljomot ha már elúntam, 

S a csillagot, a holdsugárt, 

Elsirdogálni, ködborultan 

A hervadásrul meg nem árt. 

mert versnek is van ám szezónja: 

Tudják ezt a redaktorok. 

Most őszi vers jön ép' kapóra. 

- Én mostan őszi dalt irok. 



S miért ne? hiszen napjainkban 

Épen legtöbb a jajgatás; 

És annyi tört sziv, annyi kín van, 

A mennyi borzas óriás. 

Búgják, hogy óriás keservük, 

Hogy ők valódi mártirok. 

Jajgatni (rossz rimekben !) elvük... 

- Én mostan őszi dalt irok. 



A legtöbb kedvesét temette, 

Olyant, a ki nem élt soha; 

De addig őrjöngött felette, 

Hogy végre elhivé maga. 

Vannak, kik egyre halni vágynak, 

( Sirok-ra rímelik: sirok.) 

Ha kellenének a halálnak... 

- Én mostan őszi dalt irok. 



Hát még a kik filozofálnak! 

Ezeknél fogy csak a papír. 

De aztán ám szörnyen kiválnak, 

Mindannyi problémákat ír. 

Nehányan, mint zseník, epések. 

Tőrül szakadt vad Tímonok, 

Szivüknél csak fejök setétebb... 

- Én mostan őszi dalt irok. 



Ez Byron álmait zavarja, 

S unalmas, mint a böjtölés. 

Rőf számra mérhető a jajja. 

És hangja pátosz, őrülés. 

Heinéra hoz blamázst a másik, 

Petőfit bántja vajmi sok, 

S ez igy megyen Pálig, Tamásig... 

- Én mostan őszi dalt irok. 



Derék legények mind a gáton. 

Egymásra mind irigykedik. 

Irásuk czifra ákom-bákom, 

És »el van nyomva« mindegyik. 

Az akadémiát lenézi, 

És kritikusain kifog... 

A világot gúnynyal tetézi... 

- Én mostan őszi dalt irok. 



De nini! most veszem csak észre, 

Hogy nem az őszrül zeng dalom! 

Sebaj, azért én az egészre 

A refrént mégis rácsapom. 

Magyar költészet, te kopár fa, 

Bús hervadásodon sirok! 

Jer, uj tavasz, már nemsokára, 

Mert addig őszi dalt irok. 

