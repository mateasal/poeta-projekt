


Beh jó lesz meghalni! Óh, beh jó 

Lesz nekem az életről letenni! 

Ha ki zok szavakkal illetett, 

Megbocsát és meg fog emlegetni. 

Ember, a ki jó volt s szenvedett, 

Leszek akkor a világ szemében, 

Mit hibáztam, feledésbe megy, 

Csak dalom fog élni és erényem. 



Mert a dalt és szenvedésimet 

Itt hagyom örökbe a világnak, 

S itt hagyom a vádat is, hogy ő 

Volt az oka könnyemnek, hibámnak. 

S neki majdan büszkesége lesz. 

A mi mostan, életembe' szégyen; 

S a kövekből, miket rám dobott, 

Emléket fog még emelni nékem. 



S dalomat, habár most megveti, 

Magasztalni fogja még a nemzet. 

Idegen sebek balzsamja lesz 

Meleg vére bánatos szivemnek. 

Kedves lányok elmerengenek 

Verseimen édes éjszakákon. 

Minden ember fog szeretni, bár 

Nem szeretett senki e világon. 



Visszatérni, óh, be jó leszen 

A természet altató ölébe; 

Beh jó lesz, hogy szívem elcsitul, 

S mije nem volt, lesz nyugalma végre. 

S hosszu pihenés után, ha majd 

Új életre lesz föltámodásom: 

Gonoszabb sors úgy sem ér soha; 

Mért busuljak hát e változáson ?... 



Meghalok! de élni fog tovább 

Szenvedésem, dalom és szerelmem. 

Meghalok s büszkén, erényesen 

Fogok élni az emlékezetben. 

S ha megírják életem sorát, 

Ki fogják a bántalmat feledni. 

Beh jó lesz meghalni! Óh, beh jó 

Lesz nekem az életről letenni! 

