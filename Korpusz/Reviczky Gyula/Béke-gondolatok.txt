


Csak harcz! Örök harcz minden áron! 

Eleje nem volt... lesz -e vége ?... 

Mikor lesz már csönd a világon, 

Mikor lesz már igazi béke? 

Meddig fog harczban vér ömölni? 

Meddig fog embert ember ölni? 



Ki itt a hóhér? Ki a zsarnok? 

Király? népszellem? államérdek? 

Ki hozza létre mind e harczot? 

Kin szárad annyi ember-élet? 

S ki fogja elmondhatni végre: 

Pihenjetek meg! Itt a béke! 



Ah, soha senki! Nem az ember, 

Nem a királyok, nem az Isten, 

Ki váltig csak gyilkolni rendel... 

Természetünk a bűnös itten! 

Az ember, épugy mint a féreg, 

Gyilkosság nélkül meg nem élhet. 



Ki, gyönge bár, ellenszegűlő, 

Azt meghóditja majd a kardvas. 

A tehetetlen nép az üllő 

S kalapács az erős, hatalmas. 

Ez zuzta szét mindig a gyengét, 

Hajdanta és korunkban egykép. 



Veréb, egérke, nyul a sastól, 

Tigristül medve, ló remegnek. 

Erős a gyengének parancsol 

S a katonának fejedelmek. 

Mind vérszopók, mindnyájan ölnek! 

Csak gyilkosok lakják a földet. 



Királyok, büszke hadvezérek! 

Mindig folyt vér a harczmezőkön. 

Kell, hogy legyen örökre vétek, 

Ágyú, szurony ki népet öljön; 

De jaj a bűnnek s jaj azoknak, 

A kik vérontást létrehoznak! 

