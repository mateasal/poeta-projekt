


Búsan, összetörten 

Megint idejöttem, 

E meghitt magányba: 

Gyógyírt tőle várva. 



Egyedűl hallgassam 

Szivem dobogását; 

Elvérezni lassan, 

Emberek ne lássák. 



Bánt az utczalárma, 

Az a hajsz előre. 

Kedves falum árnya, 

Te rejts el előle! 



Vagy ha már nem adhat 

Falum se nyugalmat, 

Te rejts el előle, 

Falu temetője! 



Régi utczák, régi házak; 

Régi arczok, újra látlak! 

Levegőtök' szívom ismét. 

Alig bírok válni innét. 



Száz bajommal nem törődöm; 

Elmerengek, eltünődöm: 

Itt szeretnék megpihenni, 

Mindörökre rejtve lenni! 



Az erdőben, a magánnyal 

Összeolvad lelkem árnya; 

Mint a vad, ha megsebezték, 

Elbuvik, úgy várja vesztét. 



Susogjatok, ti koronás fák! 

Virágok, illatozzatok. 

Csak ti ne legyetek mogorvák. 

Azért, hogy én oly bús vagyok. 



Kik valaha lepkéket űzni, 

Lányért epedni láttatok: 

Majd egykoron halk zizegéssel 

Jelentsétek, ha meghalok. 

