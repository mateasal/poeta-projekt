


Csakhogy itt vagyok megint 

E nagy város zsivajában! 

Mert hol álmos béke int, 

Ott nem élet, poshadás van. 



Küzdeni a holnapér ', 

Megizzadni minden órát, 

Akiben még forr a vér: 

Nincsen annak szebb valóság. 



Ott a költő otthona, 

Hol a szellem küzd, csak ott van; 

És nem ahol, mint boa, 

Lustálkodik jóllakottan. 



Küzdjön elme és a sziv. 

Forrjon a világ, a lélek. 

Ahol minden harczra hív, 

Csak ott látom, mi az élet. 



Többé már nem hagylak el, 

Küzdelem dicső világa! 

Míg azt mondom: harczra fel! 

Míg hevűlök tettre vágyva. 



Az életharcz, munkaláz 

Megizzaszt, de edz is egyben. 

Nincs megnyugvás, se varázs 

Egyedül a küzdelemben. 

