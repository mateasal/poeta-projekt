


Számlálgatom, találgatom, 

Hogy hány hetem vagy hány napom 

Van hátra még... 

Irgalmas ég, 

Esdek, ne légy fukar nagyon. 



Oh, hányszor hívtam a halált, 

Mihelyt a kedvem búsra vált. 

De most hogy itt 

Ólálkodik; 

Nem érzek mást, mint borzadályt. 



Meghaljak ?... Oh, ne még, ne még, 

Agyam még eszme-tűzben ég. 

Forró szivem 

Jobban pihen 

A napon: óh a sír setét. 



Vágy még hevít, kedv még emel, 

Oh, még sok dalt nem zengtem el. 

S eszméimet 

Mind a hideg, 

Sötét koporsó nyelje el? 



Toldjad meg hát, kegyelmes ég, 

A csüggedt költő életét. 

Hadd öntse ki 

Érzelmei 

Zengő, zsibongó tengerét. 

