


A gólyák új honukba szállnak. 

A nap ragyog, de már nem ég, 

Az anya sírva gyászruhában 

Virasztja meghalt gyermekét. 



Lombatlan ágakon keresztül 

Süvít a nedves őszi szél, 

Az anya felzokog bujában: 

» Kis angyalom, hová levél? 



Itt hagytál, mint levél az ágat, 

Erdőt a vándormadarak, 

Elvitted mosolyod sugarát 

És szívem árva, bús maradt. 



Sohajtok érted s úgy siratlak, 

Hogy a szivem majd megreped, 

Ezentúl én már mint az ősz, csak 

Szomoru, gyászos nő leszek !« 



Nyilt ablakon tavaszi napfény 

Beküldi víg üdvözletét, 

Az anya boldogan beczézi 

Vén gólyahozta kisdedét. 



A bölcsőnél térdére hull le, 

Könyezve súgja: »Emberek, 

A boldogság, a szív reménye: 

Megújul, mint a kikelet !« 

