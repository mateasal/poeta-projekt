


A jó családot, kedves arczokat, 

A kört, hol mindig nyájas szó fogadt, 

Nem láttam sok, sok éve már! 

A hang, mely visszahítt, nem ért utól, 

S lettem rajongó, büszke ifjuból 

Tévelygő lantos, kósza proletár. 



Ah, én akartam ezt igy, én magam, 

Hogy elhagyott, bitang, boldogtalan 

Legyek s hazátlan, mint a szél. 

Üzött a vágy egy szebb világ után: 

Pedig, hogy ezt elveszti, jól tudám, 

Ki oda tart, s az is, ki oda ér. 



Mentem... forró láz tarka képeket 

Rajzolt elém; szivem nem érezett 

Se csüggedést, se bánatot. 

Igy van, hogy néha mély sebet kapunk, 

S nem érezzük mindjárt, nem jajgatunk: 

De később annál fájóbban sajog. 



Egy rossz szó nem sok: köztünk nem esett. 

A ház, a hol mindenki szeretett, 

Nem ismert haragot soha. 

S mégis jobb, - szóltam, - hogy haragszanak 

Csak legalább ne szánakozzanak; 

Szánásnak megvetés a rokona. 



Csak áltatás volt! Könnyeket rabol 

Szemembül most az önvád s valahol 

Szeretnék sírni, mint az ég. 

A jól ismert, barátságos szobák 

Hivnak: »Jer, itt mindenki megbocsát! 

Csak valld be: Gyermek, oktalan valék !« 



A néninek nincsen haragja rád. 

Jóságos arczát, szép ezüst haját, 

Kérleld meg, újra nézheted. 

S két szép leánya, - kedves két rokon! - 

Titkolni fogja majd, habár zokon 

Vevé hosszas közömbösségedet. 



Minek mentél el, kába, önfejű! 

A társaságnak tisztes, egyszerű 

Munkása volnál most te is. 

Komoly egyént és jó családapát 

Birhatna benned most a társaság, 

S nem álmodót, ki éber is, nem is !« 



De én a hívást nem követhetem! 

Elég volt egy világot vesztenem; 

Óh, dalvilág, maradj enyém! 

Magános éltem késő bánatán 

Enyhítek-é, ha vádolom hazám ', 

Hogy költőjét lenézi, mert szegény? 

