


Serény a vágyban, rest a tettben; 

Aludt vér s mégis telhetetlen. 

Csábítni kész a nőt, ha messze, 

De bamba, szótlan véle szembe ': 



Ilyen vagyok, mióta élek: 

A szerelem elméletének 

Tudósa, bölcse, hirdetője, 

S a gyakorlatban gyáva, dőre. 



Mint az éhes koldus ember, 

A ki sóvár, kandi szemmel 

Nézi csak, a mire vágyik, 

A kirakat drágaságit: 



Úgy vagyok az asszonyokkal. 

A ki lát, azt mondja joggal: 

Becsületes koldus ember; 

Éhen hal, de lopni nem mer. 



Heinéval, ha kell, bevallom, 

Ha nem is oly büszke hangon, 

De pirulva, lehangoltan: 

Szűzet el nem csábitottam. 



Olyan nő sincs e világon, 

A kinél vón' tartozásom; 

Mert a csók volt az egyetlen, 

A mit mindig kifizettem. 

