


Későn hozott az élet össze; 

Más férfihoz vagy már te kötve. 

Titkolt hevünk utjában áll 

Törvény s a megszokott morál. 



Egymásra nézünk vágytul égve; 

De hogy szivünk legbensejébe' 

Mi forr, titkolja ajakunk... 

Ah, túlerényesek vagyunk! 



Erényesek ?... Ki tudja, tán csak 

A félénkségnek, gyávaságnak 

Adunk ily hangzatos nevet, 

Igy csalva a természetet. 



Mások vagyunk mi gondolatban, 

S meg' mások tettekben, szavakban. 

Egymásra titkon éhezünk 

S vágyunkat szítva vétkezünk. 



Égünk tiltott szerelmi tűzben, 

S nem szólunk róla egy betűt sem. 

Világ előtt ez szép erény. 

De próza és nem költemény. 

