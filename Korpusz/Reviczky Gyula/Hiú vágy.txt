


Szeretnék egyszer még, csak egyszer 

A régi pajtás-környezettel 

Pohárt kocczintani; 

A nőkkel, a kikért hevültem, 

Mint akkor, ah, nem igy lehülten, 

Kezet szorítani. 



Még egyszer élni át a régit, 

Bohó idők incselkedésit: 

Keresni a magányt. 

Az eldobott hajtűt, virágot, 

Szalag-foszlányt mint drágaságot 

Őrizni kincs gyanánt. 



Meglopva csendes éjszakákat, 

Verselni a papirkosárnak, 

Ő-t zengve, váltig ő-t! 

Még egyszer... Ah, leszállt a kor rád; 

Nem élveznéd, bár visszahoznád 

Az elröpült időt. 



Illatját elszáradt virágnak, 

Bár napra vidd, bár vízbe mártsad, 

Mi adja vissza? mi ?... 

Május szellője hideg ősszel 

Hová tünt ?... Merre lelhető fel 

A hó, a tavalyi ?... 

