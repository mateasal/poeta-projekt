


Elröppent üdvök, túlélt bánatok, 

Szivemnek zengő sóhajtásai, 

Finom kötésben, szép velin papíron 

Most itt hevertek könyveim között 

S beszéltek arról, a mi vissza nem jő. 



Forgatlak néha, díszkötésü könyvem, 

S ugy elcsudálkozom nem egy lapon: 

Én voltam-é az, én, e szürke ember, 

Ki Emmárul zengettem annyi hévvel ?... 

Ki könnyeimmel öntözém virágát 

Ábrándjaimnak, mig tavaszban éltem? 

Azóta más nap jár az alkonyégen. 

S én megfakult lélekkel vánszorogva, 

Nem látok már oly csillogó világot... 



Hajh, szürke minden, ha beáll az alkony! 

S nekem beállt; józanság most a társam, 

És ifjuságom többé vissza nem tér. 

Sokról lemondtam, sok vágyat leküzdtem, 

Az élet-harczban megcsorbult a szívem 

S több dalt nem írok, hozzátok hasonlót. 



Lehiggadt szívem még csak rajtatok csüng 

Az ifjuság bizalmával, hevével. 

Nyugodtam nézem, mint őszül hajam, 

Csak a ti vénülésteket ne lássam, 

Ti hirdessétek ifjuságomat! 

S ha majd az unokák kezükbe vesznek: 

Lássák, hogy nem hazudtam soha érzést; 

Őszinte voltam teljes életemben, 

S a hány dalom volt: mindet általéltem. 



Véremből vér, ti átsírt szenvedések. 

Ti átujjongott küzdelmek, remények: 

Fogjátok pártomat, ha nem leszek! 

Ha ajkam néma lesz, szivem hideg 

S a temetőben alszom csöndesen: 

Rátok bizom további sorsomat. 

Ti hintsetek meleg sugárt siromra, 

S porom fölött növesszetek virágot. 

