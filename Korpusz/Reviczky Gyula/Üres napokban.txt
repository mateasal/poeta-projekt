


Ezek a petyhüdt, fáradt, lomha perczek 

Szivemre mint lidérczek nehezednek. 

Érzem, a hogy lassankint öldösik, 

Csontombul a velőt kiszörpölik, 

Hogy tűrelmetlenűl és bosszusan 

Gyakran könyörgök: Verj meg, óh, uram! 

Hadd sírjak égető vérkönnyeket, 

Sötét hajam' a bú őszítse meg, 

Lássam, hogy lelkem rongyokká szakad, 

S roskadjak össze ennyi kín alatt. 

Üldözzön átok, kaczagás a sírba, 

Dobáljanak meg kővel engemet; 

De legyen aztán rólam is megírva; 

Viharban élt, a villám ölte meg! 



Kinek nyomor ringatta bölcsejét, 

Ki mindig félkegyelmen éldegélt, 

Semmit se vesztett, mit méltán siratna: 

Nem szenved az, szüksége nincs vigaszra. 

De koldus szívvel, jövőben se bizva, 

A kincses multat sóhajtani vissza, 

Bánkódva, elhagyottan, egyedül, 

Álmodni régi örömek felül; 

Hurczolni szebb idők emlékeit: 

Nem birja szívem és elvérezik. 



Csak múljatok, csak múljatok, 

Ti meddő, szomorú napok. 

Kiállom én az éjszakát. 

Ha nem is látom csillagát. 



Ábrándvilágom rég fakó; 

Reményem összetört hajó - 

S szivemet, mint kéklő hegyet, 

Sürű, nehéz köd ülte meg. 



Ez egyhangú homály, e köd 

Oly jó, mert legalább beföd. 

Nem látni, hogy szivem sajog; 

Nem tudni, bús miért vagyok. 



Csak múljatok, csak múljatok, 

Ti meddő, szomorú napok. 

Örökké nem tart semmisem: 

Szivem is végre megpihen. 

