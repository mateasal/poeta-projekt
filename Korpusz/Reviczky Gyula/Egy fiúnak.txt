


Jó gyermekem, ülj ide mellém, 

Hagyd megsimítni szöghajad. 

Oly jól esik hallgatni nékem 

Csevegő, csintalan szavad. 



Puha kacsóddal homlokomrul 

Üzd el a lomha felleget. 

Nekem már pillangókat űzni, 

Boldognak lenni nem lehet. 



Tiéd a lét minden varázsa, 

Tiéd a százképű remény, 

Tapasztalás roncsolt hajója, 

Lemondás, józanság enyém. 



Tiéd a munkakedv, kitartás, 

Le még egy csillagod se hullt, 

Tiéd az élet, a jövendő, 

Enyém egy sóhaj és a mult. 



Jó gyermekem, ülj ide mellém, 

Csevegj vidám, lágy hangodon, 

S mig hallgatom vidám regédet, 

Majd addig én is álmodom. 

