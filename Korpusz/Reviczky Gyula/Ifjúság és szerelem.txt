


Nem panaszlom fel, hogy éltem 

Örömekben oly szegény; 

Hogy csalódva, búban éltem, 

Hogy hiába küzdtem én. 

A csalódás, bú nem öl meg; 

Átragyognak könnyemen 

Azok a szép drága gyöngyek: 

Ifjuság és szerelem! 



Láttam a közönyt, megértem 

Árvaságot és nyomort. 

Küzdve jártam a sötétben; 

Szenvedély és vágy sodort. 

De velem volt szívem üdve! 

Nem hagyott el perczre sem, 

Vígasztalva, bizva, küzdve: 

Ifjuság és szerelem! 



Sokszor voltam búba ', bajba ', 

Megsebezték szívmet. 

Mert a sorssal kapni hajba 

Boszulatlan' nem lehet. 

De hiába sujt a bánat! 

Csupa játék csak sebem. 

Bekötözi, hogyha támad: 

Ifjuság és szerelem! 



Hirt, hatalmat nem kivánok, 

Nem óhajtok kincseket; 

Csak szerelmet, ifjuságot, 

Könnyelmű, vig életet. 

Bút eloszlat mosolyogva; 

Bár kisérne szüntelen, 

Oh, bár örök éltü volna 

Ifjuság és szerelem! 



Oh ne hagyjatok magamra, 

Kedves útitársaim! 

Vigyetek föl a magasba 

A rajongás szárnyain! 

Nélkületek bú s teher lesz 

Ez az élet, érezem. 

Minden elvesz, hogyha elvesz 

Ifjuság és szerelem! 

