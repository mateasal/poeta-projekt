


Vannak jó lelkek még a földön; 

De elrejtőznek a világ elül. 

A csacska hír hallgat felőlük, 

Élnek s meghalnak ismeretlenül. 



Éltük szerény, csöndes, magános, 

Dobszóval, vak lármával nem dicsért. 

Erényüknek czégére nincsen; 

Ha jót tesznek, nem kérdik, hogy miért. 



Vásári zajt, hühót kerülnek. 

Nem lökdösődnek lármás útakon. 

Lelkük zománczát féltve őrzik. 

A merre járnak, csend van s nyúgalom. 



A sors csapási, szenvedések 

Között értékük legszebben ragyog. 

A rózsa is, ha eltiporják: 

Akkor terjeszt legédesb illatot. 



Vannak jó lelkek még a földön! 

Vigasztalásul vallom és hiszem. 

Megtűrve, mint árvák, ugy élnek, 

És nem irigyli sorsuk' senki sem. 

