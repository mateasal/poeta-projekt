


A nyár végső virága is lehull. 

Az ég is ezt siratja: elborul. 

E hervadás, e gyász ugy fáj neki! 

Csak hullnak, egyre hullnak könnyei. 



Fagyos mosolylyal néz alá a nap, 

S az égen olyan álmosan halad. 

Nincs dal az erdőn, letarolt a rét; 

Mért pazarolná fényét, melegét ?... 



De a midőn vidám szüretelők 

Felett halad, mosolygó képet ölt, 

Mikéntha szólna: »Vígan legyetek, 

A hervadást ugyis megéritek !« 



De véget ér a végső vígalom; 

A szél süvít be ajtón, ablakon. 

Azt mondja: »Nincs virág, meghalt a nyár! 

Nem lesz derüs, meleg nap soha már !« 



Lesz! Mert a föld csak alszik, nem halott, 

Megtérnek napsugár, madárdalok. 

És akárhányszor lesz még kikelet, 

Rózsás napok, napfényes ég, meleg! 

