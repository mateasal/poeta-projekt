


Egy tegnap, egy ma s egy holnap megint: 

Igy halnak sorban ismerőseink. 

Ellenség, régi s uj barát vegyest 

Ez úton hagynak el, jegyezd meg ezt! 



Másithatatlan, biztos esemény! 

Időtlen én után örök nem-én. 

Mindennapos kép, közönyös dolog 

Annak, kiben még életláng lobog. 



A túlélő olvassa hidegen, 

Miben halt meg, hány éves volt N. N. 

Magát siratná, őt siratva meg. 

Egy év vagy annyi sem, s utána megy. 



Szerencse, balsors meglepő lehet. 

A síron innen véletlen vezet. 

Egész éltünk esetlegek sora: 

Csak a halál nem váratlan soha. 



A kisdedről nem tudja senki sem, 

Hogy bölcsőjében mily jövő pihen. 

Egyet mégis mindenki eltalál: 

Hogy minden élet vége a halál. 

