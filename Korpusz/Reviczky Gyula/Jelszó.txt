


Munkára fel, versenyre fel, 

Magyarhon ifjai! 

A mit ma végezhettek el, 

Kár elhalasztani. 



A gyors idő is ép' olyan, 

Ugy űz ma holnapot: 

Mint habra folyvást hab rohan. 

Fel hát! dolgozzatok! 



A percz, ha tünt, meg nem kerül 

Annak, ki ácsorog. 

Fut az idő szünetlenül, 

Kereke zúg, forog. 



S elsöpri, a ki véle nem 

Tud lépést tartani. 

Fel hát, jövendő nemzetem, 

Magyarhon ifjai! 



Dicsőn végezni: rajtatok 

Mulik s nem másokon, 

Mit boldogult apáitok 

Megkezdtek egykoron. 



Teher, nyüg enmagának is, 

Ki csak lustálkodik. 

Magának is, honának is 

Él, a ki dolgozik. 

