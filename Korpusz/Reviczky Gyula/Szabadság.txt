


El-eltünődöm méla kedvvel, 

Élet, hullámjátékodon. 

Nem bánt, ha méltatlant emel fel; 

Nekem csak tréfa, gondolom. 

Örűl a lelkem, hogy nyugodtan, 

Közömbös arcczal nézhetem; 

Hogy észrevétlen' egy zugolyban 

E játékon mulatni végzetem. 



Hogy hajszolódnak, lökdösődnek 

Szegény felebarátaim! 

Hogy kapnak hajba - nézem őket - 

Az élet bábjátékain. 

S ha egy gyámoltalant leverve, 

Végső falatját elveszik: 

Örvendve hogy tapsolnak erre, 

Gyöngék bukását, óh, hogy élvezik! 



Vállalnak pénzért szolgaságot, 

Hazug mosolyt, hizelkedőt. 

Ki följebb mást tiporva hágott; 

Lenézi az alant levőt. 

Érdek bogozza őket össze; 

Mind egymáshoz kötött rabok. 

Én szemlélő magányba szökve 

Vigasztalódom, mert szabad vagyok. 



Úgy éltem, hogy tapasztalásom 

Elég akadt, ah, túlelég! 

Nem volnék ily nyugodt, belátom, 

Nem ily szabad, ha küzdenék. 

Nem írigylem mások falatját; 

Hogy osztják fel, szemlélgetem. 

E változó harcz száz alakját 

Szomorusággal nézni kéj nekem. 



Apám, anyám régen pihennek, 

S a ki pótolná, nincs olyan; 

Se jó barát, se nő, se gyermek; 

Mélázgatok magánosan. 

Az érdek nem köt arra-erre, 

Meg nem vigyázzák léptemet; 

Szabaddá tőn isten kegyelme... 

Szabad, mint én, csak a madár lehet. 



Szabadság! mindennel fölérő, 

Szülőm, barátom, hitvesem. 

Nincs szó, téged kellőn dicsérő! 

Múzsám, világom, mindenem! 

Nem állom útját a tömegnek, 

Ahol az örvény elragad. 

Vágyam, hogy minden földi terhet 

Ledobva, mint a fény legyek szabad! 



Szabadon nem jő semmi létre. 

A tudomány igy véli ezt, 

Az alkotó bölcsen kimérte, 

Hogy' járjon minden égi test, 

Vakon követve a legelső 

Naptól örök szabályokat... 

De korlátlan mint a teremtő, 

Végetlen, büszke úr a gondolat. 



A világból egy új világot 

Csak ez képes teremteni. 

Halomra dőlnek a szabályok, 

Midőn müvét ez rendezi. 

Hadd jusson polczra az üresség; 

Morált hirdessenek gazok: 

A gondolat, igy tartva szemlét, 

Nem jajdul fel, csupán elandalog. 



Dicsőség néked, égi szellem, 

Kit nemtőm osztott részemül! 

Mig e világ rajzik fejemben, 

Nem élek búsan, egyedül. 

Elnézem, élet, ár-apályod ', 

Merengek változó habon, 

S az életzajtól félreállok 

Egyedül, elhagyatva, szabadon! 

