


Nagy bánatom van, szörnyü bánatom! 

Kerget kopár, utatlan utakon. 

Ugy megrontott, ugy összeforrt velem, 

Hogy lelkemről nem rázhatom le, nem! 



Mig ifju voltam, küzdöttem vele; 

De íme, megjött életem dele, 

S melyet hiszékeny ifjuság igért: 

Az a világ csak légvár, semmiség. 



Óh, éltem átka, sűrü rengeteg, 

Van-é utad, mely kifelé vezet? 

Van-é tul csöndeden, homályodon 

Egy kis zugoly, hol megnyugodhatom ?... 



Örök magányban, életem delén 

Meghasonolva a reménnyel, én 

Itt állok, s vissza már nem térhetek; 

Nem kezdhetek egy másik életet. 



Gonosz lidércz, ki egykor biztatál, 

Ki, hogy kövesselek, csábitgatál: 

Meddig kövessem áltató nyomod '? 

Végső szavam hozzád: Légy átkozott! 



Sokáig, bár a szívem vérezett, 

Koldus-reménnyel áldottam neved '; 

De te a szenvedőt kigúnyolod. 

Jaj, a ki hisz neked. Légy átkozott! 



Ki tudja, meddig bírja még szivem 

S hol roskad össze majdan vériben... 

Nem bánom én, akárhol, egyre megy; 

Azt nézem én csak, hol pihenhetek. 

