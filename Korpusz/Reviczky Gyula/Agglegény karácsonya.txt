


Ha elközelg a szent karácsony 

( Örömnek éje, áldalak !) 

S angyalka jár kis csöngetyűvel, 

Hol gyermekek zsivajganak: 

A házhoz tartozók szemében 

Mosolygó békefény derül. 

Mindenki vígad a családban, 

Az agglegény busúl csak egyedül. 



Vannak talán jó ismerősi, 

A kik meghívják szívesen? 

Mit ér! az agglegény e körben 

Karácsony-este idegen. 

Az egygyé tartozó családdal 

Érzése, kedve nem vegyül. 

Csak elmereng, busul magában. 

Mily szomorú sors lenni egyedül. 



És mennél hangosabb a kis kör, 

Annál inkább elmélyed ő. 

Az ifjuság elszállt fölötte. 

S ki még hozzá megy, lesz -e nő ?... 

Óh, mert olyan sivár az élet 

Feleség és család nélkül. 

Köznapnál szomorúbb az ünnep, 

Nem izlik a falat sem egyedül. 



Leverten tér rideg lakába, 

S vádolja némán önmagát: 

Elvesztegetted ifjuságod ', 

S ujat az ég többé nem ád. 

Azzal kérkedtél, hogy szabad vagy, 

Nyüg nélkül élsz, függetlenül... 

Ah, annál nehezebb leszen majd 

Utód nélkül halnod meg egyedül! 

