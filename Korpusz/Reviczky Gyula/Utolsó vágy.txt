


Ha majd értem jön a halál 

( Akármikor, készen talál ), 

És nem lesz, a ki megsirat: 

Attól e szív meg nem riad. 



Nem kell se könny, se koszorú: 

A sír lakója nem hiú. 

Hol csak bogáncs, gyom, tüske nő, 

Az árok is jó pihenő. 



És hogyha majd haló porom 

Távol jövőben egykoron 

Képezni fogja föld mezét 

S kél-száll a légben szerteszét: 



Hadd légyen útszélen helye, 

Koldús sarúját lepje be; 

Csak legalább melyet takar, 

Legyen minden kis rög magyar. 



S hol most kelettől nyúgatig 

Testvérietlen nép lakik; 

Egy nyelvet értsenek csupán: 

Szép nyelvedet, magyar hazám! 

