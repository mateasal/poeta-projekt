


Zaharán jártam, számumot leheltem, 

Oázt hiába leltem útamon: 

Rám törtek, hogy pihennem ne lehessen, 

Sakál, hiéna, bősz ember-barom. 

Az üldözött vadnál is kimerültebb, 

Erősek közt egyetlen gyönge, én. 

Daloltam, ah, de meg nem szelidültek, 

Mint hajdan, Orfeusznak énekén. 



Tovább vonszolva testem' száz sebével, 

Hárfámon kívül minden más nekül, 

Embert utánzó nép közé juték el, 

S nem értettem, beszélt bár emberül. 

Ha jött az éj, - ennek mindent bevallok - 

Kitörtem: Nincs e néphe ', nincs közöm! 

Mi eggyel-mással mégis összetartott, 

Nem vonzalom volt, csak nyájas közöny. 



Köröttem, mint a sárbogár ganajba ', 

Csak nyüzsgött a tisztátalan tömeg. 

Istent tagadtam kétkedém magamba ', 

Megátkozám világra jöttömet. 

Ez hát az élet! a dicső teremtés! 

Óh, hát az érzők sorsa mind ilyen! 

Ha csak ki rúg, rabol, mar a szerencsés, 

Minek van akkor érzékeny szivem!... 



De hogy te jöttél, nyájasan köszöntve, 

Egyszerre ég és föld arczot cserélt. 

Jártam szelíden omló fényözönbe '... 

Van hát, ki úgy érez mint én s megért! 

Ujjongva hirdetém: Van isten égben! 

Van!... és te legszebb alkotása vagy! 

Költő vagyok! Van mért hevülnöm, élnem! 

Ég rendelé, hogy megtaláljalak. 



Óh, nem barátság ez, mert több a lángja! 

Nem, szerelem se; mert annál hivebb. 

A múzsa szűzi, tiszta csókolása 

Meg nem büvölhet úgy, mint a tied. 

Szivembe más név a tied helyére 

Tudom, hogy nem kerül halálomig. 

A mig dobog, mig el nem áll verése, 

Emmát dobogja, róla álmodik. 



Ha szépet látok, ha a jót megérzem: 

Sugárzó lelkeddel találkozom. 

Ha bánatom fölenged a reményben: 

Te csókolsz biztatólag homlokon. 

Te intesz: Csak előre a magasba! 

Fölebb, fölebb!... Ott fénylik csillagunk! 

Meg nem vakulsz, ne félj, csak nézz a napba! 

Oda megyünk mi, onnan származunk! 



Lányságod szűzi, tiszta koszorúját 

Hervadni látnom nem hoz bánatot. 

Mindig leány maradtál, min a múzsák, 

S gyermek, mint égben a kis angyalok! 

Sohaj nincs ajkadon, csupán mosolygás 

A bájadat megrabló éveken. 

Ez a szelídség, ez a bölcs lemondás 

A boldogság, a mint én képzelem. 



Az asszonyok között te drága, ritka; 

Lemondás, béketűrés angyala! 

Te ringatódzol legszebb dalaimba ', 

Szivem legédesb, eleven dala; 

Egyetlen csillag távol mult homályán, 

Átcsillanó fény a jövő ködén: 

Viharba' békét hirdető szivárvány, 

Szelíden omló fény a csend ölén. 



S most elnémulhat mindörökre hárfám. 

Elzengtem, a mi rajta zenghető. 

Idővel vérem hívesebbre válván, 

Végső fellobbanása légyen ő! 

Kinek nevét körítik dalvirágok, 

S ringatják lágyan zsongó ritmusok; 

Kit mint az égi múzsát, úgy imádok, 

Kiről dalt irni szebbet nem tudok! 

