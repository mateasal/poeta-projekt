


Mi fényes, mint a nyári ég, 

Csipás szeműnek semmikép 

Se tetszik, mert nem nézheti 

S komisz szavakkal mén neki. 



Óh, sárbeszédü kóficzok! 

A fényen nem fog szópiszok. 

Köpjétek bár le a napot: 

Azért csak egyformán ragyog. 



Forduljatok mind ellenem, 

Kik semmi szentet nem imádtok! 

Kisérjen minden léptemen 

Lelketlen, önző kaczagástok! 



Daczossá, büszkévé teszen 

Bolondok s közlelkek haragja, 

Legerősebbnek érezem 

Magam a búban, elhagyatva. 



Csak bántsatok! Csak üssetek! 

Fölveszem én büszkén a harcot, 

Jobban gyötörnek engemet 

Mosolygó farizeusarczok. 



Majmok vagytok, nem ördögök! 

Ismerjetek föl. Mert megérem, 

Hogy szemetek közé köpök 

És álorcátok összetépem. 

