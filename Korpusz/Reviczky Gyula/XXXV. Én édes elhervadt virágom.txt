


Én édes elhervadt virágom, 

Ne búslakodj' az elmuláson. 

Emlékezzél meg néha rólam, 

Megbánás nélkül, álmodóan. 



Mint a hogyan mogorva télbe' 

Gondolsz május szelid egére 

S lelkeden kéjes némasággal 

Tavasz fuvalma rezdül által; 



Mint a hogyan bús éjszakákon, 

Ha szempillád' kerűli álom, 

Beragyog szíved éjjelébe 

Sugaras üdvöd tiszta kékje; 



Óh, sírjuk vissza! Égi hittel 

Nézzünk a vesztett multra. Hidd el, 

Drágább a viruló tavasznál 

Az a tavasz, mely veszve van már. 



Kihül a föld, az ég sötét lesz: 

Szerelem szép ábrándja véges. 

De szende fényt derít reája 

Emlékezetnek holdvilága. 

