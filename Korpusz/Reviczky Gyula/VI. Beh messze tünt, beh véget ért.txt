


Beh messze tünt, beh véget ért 

Az első szerelem! 

Csak egy-egy ifjukori dal 

Beszél még rólad énnekem. 



Arczod' sem őrzi már egyéb, 

Csak az emlékezet. 

Ábrándos, első ifjuság, 

S te szőke lány, isten veled! 



Ah elvirult! ah elvirult, 

A szív bimbó kora. 

S érzem, mi se találkozunk 

Az életben többé soha. 



Legelső édes hevülés, 

Legelső tiszta vágy: 

Mily szívesen, mily boldogan, 

Óh hányszor gondolok reád! 



Száll az idő... letünnek a 

Tavasznak évei; 

De a kékszemü szőke lányt 

El nem birom felejteni. 

