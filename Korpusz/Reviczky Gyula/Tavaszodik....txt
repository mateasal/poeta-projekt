


Tavaszodik már az idő, 

Beköszönt a napsugár. 

Lelkem édes gondolatja 

Fönt, a felleg-honba' jár. 



Nem tudom, de olyan édes 

Még a bánat is nekem, 

Kék egével, napsugárral 

A tavasz ha megjelen. 



Kedves ábránd langy fuvalma 

Vonul át a lelkemen. 

Szép világ van, azt regéli, 

Messze, túl a tengeren. 



S hallgatom, bár ismerem jól, 

Milyen az a szebb haza. 

Halkan intek: Voltam én már, 

Voltam én ott valaha! 



Az a súgár, az az illat 

Nem idegen énnekem; 

Ha sivár az élet útja: 

Gyönyörűnek képzelem! 

