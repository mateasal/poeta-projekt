


Lehetnék még egyszer husz éves, 

Ábrándozó, magam' csaló! 

Csak álmom lássa rózsa-kertnek: 

Lehet szemétdomb a való. 

Csak leljem meg Dulcineámat, 

S higyjem tündér-lánynak, ki férjhez 

Sohase megy, kivéve hozzám... 

Lehetnék még egyszer husz éves! 



Lehetnék még egyszer husz éves, 

Tüzes, rajongó, hévteli! 

Tudnék hazáért lelkesedni 

És szélmalmokkal küzdeni. 

Hinném, hogy győz még az igazság, 

S nem boldog más, csak az erényes; 

Biznám önzetlen, hű szivekben... 

Lehetnék még egyszer husz éves! 



Lehetnék még egyszer husz éves, 

Élnék tavaszba ', nyár előtt! 

S járnám nem a kaszált, kiégett, 

De a még illatos mezőt! 

Találkoznám egy kis leánnyal; 

Szeme sugárzó, ajka édes, 

Ki csókot kapna, csókot adna... 

Lehetnék még egyszer husz éves! 



Lehetnék még egyszer husz éves! 

Ah, nem mivelnék egyebet, 

Mint üritgetném könnyü szívvel 

Kéj, a te habzó serleged '. 

S egy nap megint csak észrevenném, 

Hogy az ifjúság kurta, véges, 

És meghervadnék, meghajolnék... 

Lehetnék bár százszor husz éves! 

