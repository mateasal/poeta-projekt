


Rózsák érkeztek a nevemre, 

Gyönyörü rózsák egy dobozban. 

Vajon ki gondolt a betegre? 

S a rózsákat ki küldte? Honnan? 



Vizsgálom a dobozt; hiába. 

Nincs rajt' a feladó, ki hírt ád. 

Kurtán csak az van írva rája: 

» Értéknélkűli rózsaminták.« 



Betegségemben, szép virágok, 

Legyetek százszor üdvözölve! 

Akárki küldött, legyen áldott, 

Beteg szivet hozott örömre. 



Ámbár az úttól megviselve, 

Szépek vagytok mégis, beh szépek! 

Hullj, drága illat, hullj szivembe, 

Oh rózsák! Oh gyönyörüségek! 



Virágzástok rövid valóság, 

Dús lelketek enyészve hinti 

Legszebb illatját. Drága rózsák, 

Bár úgy tudnék meghalni, mint ti! 

