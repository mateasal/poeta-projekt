


Szeretek élni! Vonz az élet, 

A szerelem, a dal, tavasz. 

A merre vágyakozva nézek, 

Ott csak villámlik, nem havaz. 

Valóm, minden csöpp vér eremben 

A boldogság után eped. 

Ki tehet róla?... úgy születtem, 

Azért boldog még sem leszek. 



Talán, mert mindig messze vágyom 

S csak ép az nem kell, a mi van. 

Az árnyékból a fényt imádom, 

S hol más sír, én járok vigan. 

A szélcsend, ha czikázva villám 

Meg nem szakítja, untató; 

S a nyár pompáját el se birnám, 

Ha nem követné fagy s a hó. 



Megúnok mindent mi enyém lett; 

Csak vágyam nem pihen soha. 

Csak sejtem, szomjazván az élvet, 

Az üdv eltévedt vándora. 

Örökké igy bolyongva éltem 

Le életem legszebb korát. 

Virágot tép mindenki; én nem!... 

Az élet-átok űz tovább. 



Látok sok bájoló vidéket, 

Szendén mosolygó lányokat, 

Feléjök hajt a vágy, igézet... 

S a czélnál giz-gaz, köd fogad. 

Ajkamat éri majdnem, érzem, 

Gyümölcsöd, ízes enyhület; 

De ép mint a görög regében, 

Megkapnom, ah, nem, nem lehet! 



És így lesz ez, tudom, hogy így lesz! 

Ember vagyok: nem változom. 

Epedni mindig: sorsom ím ez, 

S tünődni elszállt álmokon. 

Nem volna-é jobb, ha megállnék, 

Hol egy biztos zugot lelék; 

És nem kutatnám, hogy mi vár még, 

Hány új csalódás, veszteség ?... 

