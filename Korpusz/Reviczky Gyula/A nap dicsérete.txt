


Egy istent, egy napot imádok. 

A nap az alkotó maga. 

Ragyogó nyár, sugárvilágod 

Pajkos tündérek évszaka. 

Te hímezel sok fényes álmot. 

Rejtelmes nyári éjszaka. 

Oberont és Titániát 

Üdvözli a tündérvilág 



Beteg szív, fásult, léha, száraz, 

Ki rózsáid közt sem hevül. 

Kell mámor, üdv, erő ?... A nyár az! 

Ő alkot, éltet istenül. 

Kit fájdalom sötéten árnyaz, 

Napod sugárán felderül. 

Békíts ki emberrel, világgal; 

Teljek be, óh nyár, fénysugárral!... 



Szeptember, csöndes őszi hónap, 

Kis hittel, fázva zengelek. 

Siratlak, eltünt, ragyogó nap; 

Vérem kezd hűlni, szenvedek. 

Elmém a szürke, zord valónak 

Hódol meg; kétkedik, beteg. 

Köd, lomha köd szivem lakója; 

Elvitte jó kedvét a gólya. 

