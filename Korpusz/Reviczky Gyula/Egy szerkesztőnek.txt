


Pletykázni akarok magárul! 

Hisz ön pletykázni úgy szeret. 

Instálom, az ugorkafáról 

Hallgasson hát meg engemet. 

Természetem már: ignorálni 

Nem szoktam én az ostobát. 

S kedvem van önnek eldalolni 

Kedvencz dalát - a szatirát. 



Dicső, nagy férfi! Híre, mint a 

Saláta, gaz buján terem, 

Mig én csak lassan köthetem meg 

A koszorút ösvényemen. 

S a salátából, hogyha gyomrunk 

Bevette, tudja, hogy mi lesz? 

Fi donc, uram! Bizonyra mondom 

Csunya metamorfózis ez! 



Ön akadémikus, tehát már 

Eo ipso »summa critica «, 

Nos mondja meg, van -e e versben 

- Ön ért hozzá - malicia? 

Ha nem tetszik, külömbet írok 

Nehány év múlva, úgy lehet, 

Midőn aranyokkal fizetné 

Egy ilyen apró versemet. 

