


Ki tavaszát el nem fecsélte, 

Gyümölcsöző leszen nyara, 

S mire amit vetett megérik 

Learathatja mind maga. 



Az élet és természet egykép 

Bevált sok dús igéretet. 

Virágból lesz gyümölcs a fákon, 

S ábrándokból lesz férfitett. 



A fészek-épitési gondot 

Majd kárpótolja víg család. 

Ki ifjan gyüjtött lelki kincset, 

Élvezni fogja kamatát. 



De a kinek életvetését 

Megcsípte dér, elverte jég, 

S gyümölcsfájáról életének 

Hullatja bőven férgesét: - 



Kinek szivét, mint puszta tarlót, 

A nap kopárrá égeti: 

A szép nyár ragyogó egével 

Csak lassu fonnyadás neki. 

