


Vidulva bor között a férfi, 

Édenbe pillant a poháron át, 

S századszor ujra felidézi 

Örökre elrepült diákkorát. 



Emléke most is melegen forr. 

Gondunk mi volt?... könnyű arany pihe, 

Midőn azt hittük, a professzor 

Csinyünket az orrunkról nézi le. 



Nincs, nincs menekvés e varázstól! 

Szivéből még az sem törölheti 

Ki, mert tanárrá lőn diákból: 

Mit egykor maga tőn, most bünteti. 



Mulattunk minden tudományon; 

De nem vonzottak, csak a részletek. 

Homérnál elnyomott az álom, 

Ha szép Helénáról letévedett. 



Tanultuk, mert Vénusz kivánta, 

A ragyogó! - a csillagászatot; 

S a delejesség szép leányka 

Tüzes szeméből egyedül hatott. 



Fárasztott Néposz, Cicero; csak 

Ovídot kedveltük s Horácz apót; 

Csókot hintettünk szép Didónak, 

Görögül hajtogatva »agapó « -t. 



A háromszögtantól a hátunk 

Borsódzik most is, úgy nem kelletett. 

Csupán a »sinus« volt barátunk, 

Mert szép lányokra emlékeztetett. 



Hja, nem verték csak úgy hiába 

Fejünkbe azt a mitológiát, 

Ismertük Ámort és nyilára 

Faragtunk is de hány kadencziát. 



Késsel bevéstük a padokba 

Szivünk kegyetlen hölgyének nevét, 

S »kanaszter « -t szíva nagy titokba ', 

Egymás közt zengettük dicséretét. 



Ah, vége, vége! Vagy ki tudja? 

Diák marad az ember, amig él. 

Leczkéjét a sirig tanulja, 

Nehezebbet folyvást a réginél. 



S ha majd bezárul ez az élet, 

Az lesz csak a hosszú vakáczió! 

Ha majd te hangzol, síri ének: 

» Circumdederunt !« a pap ajkiról. 

