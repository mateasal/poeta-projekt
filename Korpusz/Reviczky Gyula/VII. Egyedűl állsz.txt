


Egyedűl állsz. Ez az átkod, 

Számkivetés bús leánya! 

Nincs egyetlen jó barátod; 

Árva vagy, mint én is árva! 



Idegen vagy tenmagadnak, 

Idegen vagy a világnak; 

S bár mosolyra nyílik ajkad, 

Szíved mélyén sírni látlak. 



Jobban áll a köny szemednek, 

Hogyha nem kaczagva támad. 

De a lélek rejtve szenved, 

Titkolódzva sir a bánat. 



Tudom én, jobb volna néked 

Hű sziven kisírni búdat. 

Keresed is, drága lélek, 

De hiába a kiútat. 



Oly türelmes nő vagy, oly szép, 

Hogy szeretve szeretnélek: 

Csak erősebb lelkü volnék! 

Csak szivem ne szánna téged! 

