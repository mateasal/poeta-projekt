


Ifjuságom idejérül 

Álmodom, ha látlak. 

Bokra zöldül, tája kékül 

Tavaszi világnak. 



Óh, az első kézszoritás! 

Óh, az éber álmok! 

Óh, e látszat, e nagyítás!... 

Csak sirok utánok. 



Mi hevített ?... Felidézem: 

Csupa semmiség volt, 

Egy dal, egy virág a réten, 

Egy madár, az égbolt. 



Mire vágytam ?... Menni véled 

Egy-két fordulóra. 

Mit reméltem ?... Ha letéped, 

Nékem jut a rózsa. 



Több sugara volt a napnak 

Akkor még e bolygón. 

Ennyi üdvöt egyszer ad csak 

Életünk ily olcsón. 



A hol járok, a mit érzek, 

Óh, beh más, beh más ma! 

Csak szép lelked derüjének 

Nem lett borulása. 



Téged látlak-é vagy álom 

Ez csupán ?... megállok, 

S elnézlek, mint őszi tájon 

Kései virágot. 



Hullt a rózsa, szállt az élet, 

S mégis oly leányos 

Mozdulatod, köszönésed... 

Mind a régi bájos. 



Óh, édes lány, álmadozzál! 

Lehet álmadoznod. 

Te maradtál, a ki voltál: 

Fiatal és boldog. 

