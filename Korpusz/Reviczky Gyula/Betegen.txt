


Mióta ez a kór lepett meg, 

Gyakorlom ezt a nagy türelmet. 

Harag, gyülölség, rossz indúlatok 

Nem táplálnak; jámbor s szelid vagyok. 



Magamba térve elborongok... 

Megint egy rejtély, meg nem oldott, 

Hogy a betegség, testünk' törve meg, 

Gyógyít merev, kemény erkölcsöket. 



Részvétre, irgalomra lágyul 

A lélek minden nyavalyátul; 

Mig sok jóléttő duzzadó legény 

Közömbös, durva, részvétlen, kemény. 



Hazát mérges kigyó, vadállat, 

Gyilkos virág is ott találnak, 

A hol a természet leggazdagabb. 

Legtöbb az élet, legforróbb a nap... 



Mely rontja a tüdőt, a májat: 

A kór a szív javára válhat. 

Nyomában jár a béke, kél a hit; 

Istent imádni, tűrni megtanit. 



Bánat, betegség, sors csapása 

A gőgös embert megalázza. 

S egyetlen vígaszul marad neki, 

Hogy sírni tud, hogy vannak könnyei. 

