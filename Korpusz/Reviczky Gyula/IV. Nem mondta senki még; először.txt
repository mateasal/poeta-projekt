


Nem mondta senki még; először 

Tőled hallottam: Értelek! 

Óh, légyen áldott az az óra, 

Mely engem hozzád vezetett. 



Jóságod enyhe napvilága 

Keresztüljárta bánatom ', 

S verőfényes, derült napokról 

Megint, megint álmodhatom! 



A jó isten megáld bizonnyal, 

Hogy vélem annyi jót tevél. 

Talán egymásnak szánt a végzet. 

Valami súgja: Várj! remélj!... 



Örök boldogságról, derűről 

Most zeng először énekem. 

Ha téged látlak, azt hiszem, hogy 

Boldognak lenni végzetem. 

