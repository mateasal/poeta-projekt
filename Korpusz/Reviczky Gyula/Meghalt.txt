


Meghalt: Közönnyel olvasod. 

Meghalt: Mindennap hallhatod. 

Hamar mondod ki, kurta szó, 

Mégis szivet rázkódtató. 



A nyelvnek nincs búsabb szava. 

Ez az örök kháosz maga. 

A kinek szól, nem érti meg; 

A síri éj vak és siket. 



A földi lét javát-jaját, 

Száz örömét és száz baját 

Nem érzi többé sohasem 

A szív, ha porlik odalenn. 



Jöhet a nyájas kikelet, 

Fakaszthat miljó életet; 

Egész föld ünnepelheti: 

Szegény tatár, mindegy neki! 



Ifjú, kinek az izma vas, 

Leányka, mint nyiló tavasz - 

Ha későn, évek múlva is: 

Meghalt, elmondják rólad is. 



Kik itt vagyunk, kik itt lakunk, 

Egymásután mind meghalunk; 

S a temető szálló pora 

Multról nem álmodik soha. 

