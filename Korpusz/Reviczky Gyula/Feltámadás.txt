


Fakadnak már a virágok, 

Kiderül az ég, 

És a föld most készül ülni 

Drága ünnepét. 

Sziveinkben, mint a földön, 

Ma öröm legyen, 

Feltámadt az istenember 

Győzedelmesen! 



Akik tanait gyülölték, 

Meg nem ölheték. 

Nem rejthette sír magába 

Égi szellemét. 

Mert égből eredt s nem is volt 

Születése sem... 

Feltámadt az istenember 

Győzedelmesen! 



Kettős ünneplés azóta 

Minden kikelet! 

A mennyországé s a földé... 

Ünnepeljetek! 

Adjatok hálát, hogy ismét 

Új világ terem, 

S feltámadt az istenember 

Győzedelmesen! 



Aki tudja, mint töré fel 

Sírját a dicső; 

Aki látja, hogy a földön 

Minden újra nő; 

Gondoljon feltámadásra, 

Mely örök leszen... 

Feltámadt az istenember 

Győzedelmesen! 



Adjatok hálát s virágot, 

Tömjént hozzatok. 

Hallelujah! hallelujah! 

Zengje ajkatok. 

Mert feltámadtok ti is még 

Valamennyien, 

Mint az istenember egykor: 

Győzedelmesen. 

