


Mint az árnyék, ha ragadja 

Röpke szellő, jobbra-balra 

Lebeg, illan... ismered? 

Kikelet világos árnya, 

- Játszi szellő veti-hányja - 

Ilyenek a gyermekek. 

Harmateső, gyönge szellő, 

Virágágyon átszökellő 

Szivárvány és napsugár: 

Mind egymás nyomába' jár. 



Bárányfelhő a te gondod, 

Az oh-t és jaj-t sirva mondod, 

De nevetsz a köny alól 

S könnyeidnek nincsen ára; 

Délszak égető sugára 

Még szivedbe nem hatol. 

A napsúgár és a felhő 

Százszor eltünt: százszor eljő. 

Mulatok szeszélyeden... 

Az egész csak sejtelem. 



Könnyüvérü, játszi gyermek, 

Semmi híja énekemnek. 

Évek mulva más a dal. 

Mire teljes lesz a rózsa, 

Mézet lop a lepke róla, 

Vagy letépi zivatar. 

Nyári naptul majd ha látod, 

Lekonyulni a virágot, 

S látod, hogy a rét aszalt; 

Elfeledted rég e dalt! 

