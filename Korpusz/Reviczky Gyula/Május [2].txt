


Az ifjuság bájos vidéke 

Tele van napfénynyel, virággal, 

Himbálják illatos fuvalmak, 

Bezengi csattogó madárdal. 

Derűs ábránd, álom, reménység 

Szór pazarul fényt, illatot. 

Nem látni ottan ködöt, árnyat, 

Csak a bimbófejtő napot. 



Te, ki megújulsz minden évben, 

Természet ékes ifjusága, 

S egyforma bűbájjal mosolygasz 

Bíborra és daróc-gunyára: 

Gyönyörü május, szívdobogva, 

Vidáman hadd köszöntselek! 

Nekem is illatoz' virágod, 

Rám is sugárzik kék eged. 



Napodnak hulló tiszta fénye 

Hevíti az egész világot. 

A mi csak kedves, a mi bűvös, 

Pajkos szeszéllyel mind kitárod. 

Minek zománczot nem te adtál, 

Elveszti illatát, szinét. 

Te vagy a művészek művésze, 

Te az örök költői szép. 



Virágokat hullatsz a földre, 

Ha tomboló vihar megingat; 

És hogyha sóhaj kél szivedből: 

Az is csak édes, langyos illat. 

Emelt homlokkal, könnyü szívvel 

Vivhatja az a lét-tusát, 

Kinek harczára te mosolygasz, 

Gyönyörü május - ifjuság. 

