


Túlélek én minden csalódást! 

Nem öl meg engem fájdalom. 

Sok bánat eltompítja lelkünk ', 

S ez jól van s bölcsen is nagyon. 

Mit innom hágy a sors, a mérget, 

Mint a dohányt, bort megszokám. 

Szerelmi bú, nyomor, szegénység 

Kétségb'esést nem hoz reám. 



A keresztlevelem hazudja, 

Hogy fiatal vagyok, pedig 

A vénség szomorú nyugalma 

Lehatott már a lelkemig. 

Mesés világba nem ragad már 

A nagyravágyó szenvedély, 

S szivem, mely annyira csalódott, 

Csak az emlékezetnek él. 



A nagyralátás büszke szárnyon 

Ragadt magával el, tova. 

Nem látszott onnan, a magasból 

A bűnös ember nyomora. 

Felhőkbe törve égtem én a 

Vágyak tüzében egykoron. 

Elhamvadt bennük ifjuságom, 

S a tűz utója már korom. 



Mint az angyallal Jákob egykor, 

A boldogsággal küzködém; 

De áldását hiába kértem; 

Nem tudtam lenni boldog én. 

Fáradt vagyok a küzdelemtől; 

De megpihenni nem tudok. 

Most is kínlódom, mint az angyal, 

A ki az égből lebukott. 



Mit ér, hogy annyiról lemondtam? 

Mit ér, hogy bölcs türő levék? 

Szerelem, ábránd, hit, vidámság 

Nélkül mit ér a bölcseség!... 

Lelkem sajog s bár türelemmel 

Van mint a szentirás tele: 

Csak más olvas belőle vígaszt; 

Nekem a kínok kútfeje. 



Reményt! reményt! Óh, hagy hihessem: 

E nyomor egykor véget ér. 

Oly iszonyú a mult; fülembe 

Kiáltja minden percze: vér! 

Nem haltak még ki a Kaínok, 

Még nem sülyedt el Szodoma. 

Az ember most is csak a régi, 

S óh jaj, nem is lesz más soha! 



S habár uj Messiás születnék, 

Nem hozna ő se jobb időt. 

A gonoszság, mely nem hisz Istent, 

Halálba vinné most is őt. 

Mig butaság, gőg, szívtelenség 

Élet-halálra versenyez: 

Nagy lélek, nagy erény örökké 

Üldözve, számkivetve lesz. 



Hogy koldusbot jutott Homérnak 

S Jób hamudombon szenvedett; 

Hogy megölték képmutatók azt, 

Ki békességet hirdetett; 

Hogy lesz még számos méla Hamlet, 

És lesznek bűnös Gretchenek; 

Hogy fájdalom minden nagy érzés: 

A bölcs megérti és nevet. 



A szellem sorsa harcz; de ritkán 

Jut czélra, ritkán győztes ő. 

Ha kimerűlt a küzdelemben, 

Elsöpri földi, nyers erő. 

Kezdettül óta e világon 

Erőszak a hatalmas úr. 

Erény, lángelme, szellem, ihlet, 

Mit ér, ha gyönge és mazúr? 



Úgy, úgy! A zsákmányon hizott bűn 

Magasan hordja fenn fejét; 

S a gyönge vértanú s a lángész 

Könnyezve rágja kenyerét. 

Mindenha úr lesz és hatalmas 

Fegyver, erőszak, pénz, tömeg. 

S e bitor eszközök bukását 

Az öreg föld nem éri meg. 



Bohócz-világ! megszoktalak már, 

Hisz' ennek így kell lennie. 

Nem szomjazom jobb korra többé; 

Nem fáj nekem már semmise. 

A balga hisz csak lehetetlent; 

Én hát türök, ha tűrni kell. 

Nagy bölcseség veszteg maradni, 

És nem törődni semmivel! 

