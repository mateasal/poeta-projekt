


Rólad, szerencse, rég lemondtam. 

Belőled, ifjuság, kifogytam. 

Tőled, világ, jót nem remélek, 

Hanem azért csak élek, élek. 



Ki tudja, hogy mikor vezeklem 

Le azt a nagy bűnt, hogy születtem. 

Mikor hanyatlik bús fejem le, 

Nirvána, altató öledbe! 



Itt bolygok mérgezett kedéllyel, 

Hit a jövőben nem vezérel. 

Bármit teszek, nincs rajta áldás. 

Nincsen remény, nincsen kilátás. 



Az élet összevisszasága, 

Az éhesek versenyfutása 

Kábít, fáraszt, éleszti vágyam ', 

Hogy vessék már meg síri ágyam '. 



Vagy rejtve, távol a világtól, 

A kapzsi versengés zajától, 

Óh bárcsak egy csendes zugolyban 

E hajszát nézhetném nyugodtan! 



S mégis, e vak csillag sötétén, 

Sorsom borúján, szívem éjén 

Hatalmas vágy tör át, hogy éljek, 

Hogy még tovább küzdjek, reméljek. 



Sirok, hogy nem lehet pihennem: 

De lemondás még sincs szivemben. 

Legyek inkább a sír halottja, 

Mint éljek vágytalan ', lemondva. 

