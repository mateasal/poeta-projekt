


Alkonybiborban úszik a hajó. 

A tenger keble álmodón piheg. 

Csélcsap Zefír, az arra illanó, 

Hableplét pajkosan lebbenti meg. 

Langyos párázat rezg a légben; 

A holdtányér az alkonyégen 

Bágyadt szinéből lángba olvad át... 

Köröskörül merengő némaság. 



Lent a hajóba' 

Pattog a nóta. 

Durva hajósnak 

Víg lakomátul 

Keble kitágul; 

Szűk nyaku korsók összekoczódnak. 

Perdül a koczka, csalfa szerencse 

Pörgeti arra, pörgeti erre. 

Ölben a lányok, 

Ing a ruhájok, 

Szív az ajak hiblájai mézet. 

» Lezbia, csókolj! éljen az élet! 

Éljen a kedvnek mámora, gőze 

Éljen a vágy, mely minden időbe' 

Inni mohón kéjserleget unszol. 

Nincs zene, bor, lány, hol Koczitusz foly !« 



S még hangosabb lesz a hajófenék. 

Szitok, kurjantás röpköd szerteszét. 

Padlóra öntik a caecubumit, 

Tiberiust, a császárt így köszöntve. 

Egy ifju pár függöny mögé buvik; 

Pajkos manó incselkedik körötte. 

Mások szilaj cordaxot lejtenek, 

S a gondtalan, a dévaj istenek 

Látatlanul vegyülnek el e körbe. 



És hallga, a hajó kormányosa 

Hangot hall, mely nevén szólítja zordul. 

» Thamus ! «... Ki az? Ki volna! Nem csoda. 

Csak feje zúg, csak füle cseng a bortul. 

De ni! Nem volt ez az előbbi hang? 

» Thamus ! «... No várj, nem tréfálsz meg, bitang! 

S fölmegy, hogy lássa. Gyönyörű az éj: 

Ezüstszegélyü a hullámkarély. 

A tengerből lágyan kirezgenek 

A csillagok, vagy tán najád-szemek? 

S távol, hová a szem sötétben ér, 

Etóliának partja feketél. 



Thamus körültekint figyelmesen. 

Lélek se. Minden néma, nesztelen. 

Csalódott mégis; s már indulna vissza. 

Lent koczka várja, bor s tüzes Melissza. 

De ím, a titkos hang az éjhomályba' 

Harmadszor is Thamus nevét kiáltja. 

» A földi hang embertől jő; ez égi. 

Ki vagy? Mi kell ?« - Thamus szepegve kérdi. 

Harsány szózat zúg erre át a légen; 

Meghallják lent is, a hajófenéken. 

S ez íge hallik: Thamus, vén hajós, 

Légy tudtodon kivűl ma jós. 

Elérve Palodesz magaslatot, 

Add hírűl: »A nagy Pán halott !« 



S elnémul a duhajkodó csapat. 

Nem kell a korty, nem izlik a falat. 

Thamusnak nem jön álom a szemére; 

Magába száll, merengő, meghatott; 

S midőn Palodeszt a hajó elérte: 

A part felé 

Kiáltja, mint a szózat rendelé: 

» Meghalt a nagy Pán! A nagy Pán halott !« 



S egyszerre - ily csodát ugyan ki látott? - 

Megindulnak fák, bokrok és kövek. 

Halk zokogás kél; elhaló sirámot 

Kinos nyöszörgés, jajgatás követ. 

Velőt rázó, mély sóhajok keringnek, 

Sirás hangzik fel, csukló, szakgatott. 

De kétségb'esve túlzokogja mindet: 

» Meghalt a nagy Pán! A nagy Pán halott !« 



» Némán hever hétcsővü fuvolája, 

A mellyel nimfákat rémítgetett. 

A föld mátul rideg, zord, néma, árva; 

Nem élnek rajt' a játszi istenek. 

A szatirok, szilvánok és najádok 

- Minden bokorban istenség lakott - 

Ott hagytak fát, füvet, forrást, virágot... 

Meghalt a nagy Pán! A nagy Pán halott! 



A természetből elszállott a lélek. 

Eztán a földön isten nem mulat. 

Nem lesznek többé gondtalan kedélyek; 

Jön a szivet fásító öntudat. 

Egyhanguság, elmélkedés unalma... 

Óh Thamus, ezt jelenti jóslatod! 

Megszünt az istenek pogány uralma. 

Meghalt a nagy Pán! A nagy Pán halott !« 



Hallják ezt a hajósok, de nem értik. 

Meghalt a nagy Pán? Álmélkodva kérdik. 

Ki fejti meg e százhangú siralmat ?... 

Ti embersorsot intéző hatalmak, 

Óh, küldjetek fényjelt e vak homályba, 

Hogy mit jelent a természet siráma. 



És zúg az erdő, hűs szellőcske támad, 

Az éj sötétje szürkeségre bágyad. 

A lejtőn fínom ködburok lapul, 

S titkos szózat kél íme válaszul: 



» Pán és családja meghalt. Él az Isten: 

Nem fűben, fában, kőben, de a szivben. 

A kicsapongó istenek halottak, 

Kora lejárt a dölyfös boldogoknak, 

A szenvedők birják eztán a földet. 

Édes gyönyör leszen hullatni könnyet. 

Az erdő hallgatag, szelid magánya 

A búsulóknak lesz vigasztalása. 

Ki szomorú nem volt, az mind pogány, 

Ő rendelé ezt így a Golgothán. 

Ő, a ki jámbor, irgalmas, szelid 

S elvette a világnak bűneit.« 



És ím kelet felől, a hol pirosra 

Leget, párát a hajnal fénye fest: 

Az ég alján, a földdel összefolyva 

Feltűnik a kereszt. 

