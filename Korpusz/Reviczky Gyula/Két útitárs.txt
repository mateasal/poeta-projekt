


A bölcsőtől egész' a sírig 

Két útitárs megyen velünk: 

Démon, világi gyönyörökben 

És angyal, hogyha szenvedünk. 



A démon örökös kaczajjal, 

Csábitva, nyeglén jár elöl. 

Nézése inger, szava bűbáj 

S szorongatása majd megöl. 



Bor, zene közt, vad orgiákban 

Ott lebeg láthatatlanúl; 

Ott esik legjobb múlatása. 

A hol a szív mámorba fúl. 



S mikor a rosszat elkövettük, 

S megbánjuk, gúnyosan nevet. 

Szivek vérzése, jajgatása 

Neki a legfőbb élvezet 



Az angyal némán jár utánunk; 

Őrjöngve nem halljuk szavát. 

Siratja tévedt útitársát, 

És ajakán nincs durva vád. 



Mosolya bánat, hű szemében 

Nagy, mennyei malaszt ragyog. 

Megsímogatja homlokunkat, 

Mikor mindenki elhagyott. 



Nála az irgalom, bocsánat. 

Ő szánakozva ránk tekint; 

Keblére zár, csitít, vigasztal 

S lecsókolgatja könnyeink '. 

