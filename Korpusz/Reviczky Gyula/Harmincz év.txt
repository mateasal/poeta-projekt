


Harmincz év, életnyár, köszöntlek! 

Sejtelme száll meg új gyönyörnek, 

Ragyogva új föld int felém. 

Forróbb, virúlóbb mint a másik, 

Hová meddő sóhajtozás vitt, 

S melyet te hímezél: remény. 



Öröme rózsát bontva lángol; 

Fájdalma villám, könnye zápor, 

Nem lanyha, lassu permeteg. 

Az élet pezsdülése dúsabb, 

Izzóbb az ég, s ha kell, borúsabb... 

Szép új világ, köszöntelek! 



Te vagy a harcz, a tett, az élet! 

Mit bánom én, ha összeéget 

Egy pár virágot lángheved! 

Tavasz, felejtem vágyid ', álmid ', 

A szélbe szórom ibolyáid '. 

Sugaras nyár, köszöntelek! 



Balsors, mért átkoználak egyre! 

Megedzettél a küzdelemre; 

Ezentul már nem álmodom. 

Meglantolám a rózsa kelyhét; 

De szebb, ha gyöngyöző verejték 

Virít ki férfi-homlokon. 



Mit is busuljak, mért sohajtsak, 

Hogy ideje a szép tavasznak 

Mint egy lehellet tünt tova!... 

Hejh, könnyü nékem tőle válni! 

Dala, szerelme, ibolyái 

Enyémek nem voltak soha. 



Csak álmadoztam és epedtem 

Ifjú Werthernél wertherebben, 

S hiába is mindannyiszor. 

Menj ifjuság, isten hirével. 

Fiatal kedvvel, fris reménnyel 

Köszöntlek uj föld: férfikor! 

