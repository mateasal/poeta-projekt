


Felhőtlen messzeségből 

Ered az én dalom, 

De a tömeg zajában 

Csak néha hallhatom. 



Csak néha jut belőle 

Hozzám egy töredék, 

A földet éri ottan 

A napsugáros ég. 



S édes hangok, mikéntha 

Hivnának engemet: 

» Jövel bús ifjú, köztünk 

Meggyógyul a szived.« 



S mennék, de hajh! az édes 

Dal messzi, messzi zeng. 

Csak hallgatom s a lelkem 

Rajt' hosszan elmereng. 



Felhőtlen messzeségben 

Dalolnak angyalok 

S én tőlük tanulám el 

Az édes dallamot. 

