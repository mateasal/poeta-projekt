


A városban rossz emberek 

Sok mindent pletykálnak terólad. 

Hogy ez s az udvarol neked; 

Hogy csapodár és kikapó vagy. 



Mit bánom! Ajkam ajkadon 

Nem vádra ingert, üdvöt érez. 

S akárhogy is fontolgatom: 

Elég tudnom, hogy csókod édes. 



Azt hittem, már szeretni nem fogok, 

És íme, újra nőért lángolok. 

» Szerelmes vagy, szivem, ne is tagadd, 

Asszonyba, kit szeretni nem szabad.« 



Ezt hajtja a morál, a becsület; 

Hanem a szív nem hallja, az süket. 

» Szabad vagy nem szabad, mit kérdezed! 

Szeretni azt szabad, a kit lehet.« 



A szerelemnek katonái 

Az asszonyok mind, édesem. 

Csakhogy nem szoktak mind beválni. 

Sok nő szeretni képtelen. 



A szenvedélynek nyomoréki 

Hogy nem csatáznak, meghiszem. 

Lőtávolon kűl állva nézik, 

Hadat ha szívnek szív izen. 



De a kinek van harczi kedve: 

Nem hátrál véglehelletig. 

S ha legyőzetni végezetje: 

Sziven találva - elesik. 

