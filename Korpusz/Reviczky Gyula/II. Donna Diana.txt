


Szemedben ígézet sugára, 

Ajkad körül csodás mosoly; 

De a kedély szelid varázsát 

Nem látom arczodon sehol. 

Mint kirakatban drága bábut 

Néz gyermek, épugy nézlek én. 

Ha megvehetnélek, ki tudja 

Hogy össze nem törnélek-é? 



Szeretsz ?... Hisz' a szerelmi hűség 

Nem élted üdve, létjogod, 

Hanem hiúság, gőg, divat s te 

Ha már meguntad, eldobod. 

Üres szivű, divatos úrfik 

Hadd kurizáljanak neked. 

Én azt tudom csupán szeretni, 

Ki engemet viszonszeret. 



Növeljem-é még büszkeséged '? 

Boruljak lábaidho' tán? 

Sohajtsak lealázva hozzád, 

Mint istenéhez a pogány? 

Te sóhajimra nem felelnél, 

Arczomba nézve hidegen; 

Mig titkon, szíved rejtekében 

Ujjonganál győzelmeden. 



Hol vetted ezt a bűvös arczot? 

Mért csábitsz, hogy ha nincs szived ?... 

Szép vagy, szeretlek nézni hosszan, 

S mégsem ohajtlak, elhihetd. 

A szerelem, e régi ének 

Hatalmát én is érezem: 

De sirjak-é, ha mozdulatlan 

Szobor nem érez énvelem ?... 

