


Azt irták a lapok minap, 

Hogy egy költő segélyt kapott, 

Az államtól szubvencziót. 

Nem tréfa! Néztünk is nagyot. 



Mégis van hát elismerés, 

Még sem halunk éhen tehát, 

Az állam végre észrevesz, 

Ha kinlódtunk egy élten át. 



Örült a költő, képzelem, 

Öreg már és beteg szegény; 

Egy rideg élet alkonyán 

Eltartja a jótétemény. 



Most már van egy biztos zugoly, 

Ahol rághatja kenyerét. 

Rászolgált negyven éven át, 

Hogy végre észre is vegyék. 



Inségben őszült meg, szegény. 

Siváran teltek évei. 

De most már minden rendbe jött, 

Az állam őt segélyezi. 



Magyar költő! Kenyértelen 

Művész, dicsérd az államot! 

Fogadd alázattal kegyét!... 

Én titkon elmélázgatok: 



Megérjük -e a kort, mely a 

Csodák csodáját műveli, 

Hogy költő kegyre nem szorul, 

Mert eltartják a művei? 

