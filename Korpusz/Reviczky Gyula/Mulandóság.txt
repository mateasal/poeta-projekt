


Hulló levéllel besöpörte 

Az őszi szél az útakat. 

Mint a ligetnek üde zöldje, 

Minden mulandó, hervatag. 



Az ember visszatér a porba; 

A hű szivektől elszakad. 

Örök válás, bucsú a sorsa; 

Mind elmulik az ég alatt. 



A forró szív kihül, s ha végre 

A multak sírjává leszen: 

Az emlék reszkető kezével 

Gyujt neki mécsest csöndesen. 



Mert ennek nincsen hervadása. 

Él és viraszt a sír felett. 

Ez rejti özvegy fátyolába 

A bús arczú enyészetet. 



Azért, ha vesztettél barátot, 

Hullasd sirjára könnyedet; 

Ha kedvesed' mély sírba zárod 

Sírj, sírj a drága hant felett. 



Keresd fel könnyel és virággal 

A csendes, jó halottakat; 

Hogy majd, ha síri fád beárnyal, 

Téged is megsirassanak. 

