


Hull, hull a felhő könnyü pelyhe; 

Az utczákon tengernyi nép. 

Paraszt, úr tarka egyvelegbe' 

Megyen hallgatni szent misét. 

Az ablakokból ide csillan 

Hivogató világítás. 

Ez egyszer minden évben így van: 

Ma született a Messiás! 



Én künn bolyongok, nincs családom, 

Fásultan, únva életem ', 

A templomból ma is kivágyom; 

Az álorczást nem nézhetem. 

Sötét az ég; nincs rajta csillag; 

Sem égi jel, se lángirás, 

A mely vezesse útainkat... 

Ma született a Messiás! 



Az élet össze-visszasága 

Ma se békít ki semmivel. 

A szenvedő ma sincs megáldva 

S rongyokba' jár, ki jót mivel. 

Egyiknek tétlenség az élet, 

S izzadva szidja annyi más. 

Születni gyakran ősi vétek... 

Ma született a Messiás! 



A tékozló fiú kaczagja 

A szent estét. Ölében ül 

Egy nő, ki testét bérbe adja, 

S fizetett csókokért hevül. 

Körűle táncz, csók, czéda ének, 

Trágár beszéd, pezsgő-ivás. 

Magdolna csak nagynéha tér meg... 

Ma született a Messiás! 



Ah, mind ugy van, bármerre nézek, 

Mint amaz első éjjelen; 

Farizéusnak áll az élet; 

Szegényé jászol, Betlehem, 

Ahasvér hány vagyon közöttünk! 

Hány Jób, ki istennel vitáz. 

Sirunk, hogy a világra jöttünk... 

Ma született a Messiás! 



Jőjj, csendes ágy! Borítsad, álom, 

Vonaglásimra szemfedőd '. 

Te nyugtatod meg a halálon 

Kivül a földi szenvedőt. 

Jőjj, csendes ágy! Majd holnap ébren, 

Ha nyugtomból a zaj kiráz, 

Tovább vergődöm, újra kérdem: 

Mire való a Messiás? 

