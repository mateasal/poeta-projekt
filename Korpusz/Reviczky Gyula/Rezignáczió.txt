


Lomhán szemlélem a világot. 

Hadd forrjon, ontsa bűneit. 

Nem szórok a gazokra átkot, 

És az erény se lelkesit. 



Nem indulok meg, nem szomorgok, 

Ha látok szenvedő szivet. 

Irigységet nem kelt a boldog, 

Nem fáj sem új, se régi seb. 



Maradjon a világ a hogy van, 

Sajtoljon égő könnyeket. 

Lemondtam, mindenről lemondtam, 

Mit megmásitni nem lehet. 



Botorság volt kergetnem álmot, 

És szélmalmokkal küzdenem. 

E kába összevisszaságot 

Ma már nyugodtan nézdelem. 



Dobálják sárral bár az eszmét: 

Nem indit meg, ha elbukott. 

Gazság arassa győzedelmét: 

Én nézem s meg se mozdulok. 

