


Szivem, mióta távol estünk, 

Nap nap után lankad szerelmünk. 

Ah, nem is az már ez az érzet; 

Szine, illatja elenyészett. 



Mit is sohajtsak, mit vesződjem 

Egy nő miatt, kimessze tőlem! 

Mért csüngjek rajtad dőre vággyal, 

Ha két karom nem foghat által! 



A szerelem nótái fogynak. 

Ah, agglegény leszek maholnap! 

Nem áltat szép ábrándvilág 

Közelg az ősz; nincs délibáb. 



Sötét hajamban szürke szálat 

Találok mindennap nehányat. 

Oda vagy ifjuság, oda! 

Jön már a józanság kora. 



Isten veled, sok fényes álom! 

Mit is lézengek a világon! 

Lehiggadt szívem mért dobog, 

Ha már szeretni nem fogok! 

