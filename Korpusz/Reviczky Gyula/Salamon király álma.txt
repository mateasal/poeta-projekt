


Zsidóknak bölcs királya, Salamon, 

Tudósit összehívta egy napon 

S igy szólt hozzájok: »Álmot álmodám. 

Lássam, megfejti-é a tudomány? 



A hallgatag Jordánon lefelé 

Siklott velem egy rozzant kis hajó. 

A tájat sűrü párázat fedé, 

S az ég nem volt derült, hanem fakó. 

Lehúnyt pillákkal úsztam csöndesen 

Komor sziklák, homokpartok között. 

S aztán egy hangra fölnyitván szemem ', 

Ég s föld mosolygó mezbe öltözött. 



Szelíd fuvalmak árja csókdosott, 

Meg-meglibbentve ősz szakállomat. 

A szellő nárdusz-illatot hozott, 

Kőszikla is termett virágokat. 

Oly fényes volt a táj, olyan meleg! 

A fákon, földön nyilt a sok virág. 

Láttam csodás nézésü szűzeket; 

Közöttük rózsakeblü Jemimát. 

Fürgén szökeltek, mint az őzikék 

Ő s Izraelnek többi lányai. 

Titkos zenétől zengett a vidék. 

Vágytam kikötni, partra szállani. 

Kerestem a kormányt, az evezőt; 

De két kezem sehol se lelheté. 

Tündérmező ért uj tündérmezőt, 

És kis hajóm csak úszott lefelé. 

Aztán sötét lett, s láttam uj csodát. 

Az égnek eltünt napja, csillaga. 

S ketten haladtunk csendesen tovább: 

Én csónakomban és az éjszaka. 

Ezt álmodám, s bár mint hányom-vetem, 

A nyitja hogy mi: meg nem lelhetem. 

Setéten ül meg tompa fájdalom; 

De a nevét, ah, meg nem mondhatom. 

Szivembe érzem benntörött nyilát; 

És balzsamot nem ad rá Gíleád. 

Belém szorult a kínok tengere, 

S nem sírhatok, bár sírnom kellene; 

S mig álmom' meg nem fejtitek, ti bölcsek: 

Érzem, nem is fogok hullatni könnyet.« 



Megfejtem én! Szól szép arczú Ahíja. 

Dicsőségednek nincsen semmi híja. 

A merre lépsz, magasztalás fogad, 

S kőszikla is terem virágokat. 

Hatalmad' érzi nyúgat és kelet, 

Ifjak s szüzek csak rólad zengenek. 

Megfejtve álmod ily hamar vagyon. 

S szól a király: »Könnyekre szomjazom !« 



Megfejtem én, király, mult éji álmod '! 

Szól most a csillagoknak bölcse, Sádok. 

A szép vidék, a bájoló zene, 

A fürge táncz mi mást jelentene, 

Mint a világ hívságos élveit; 

Bölcsek, kik nem csábulva nézhetik. 

Az evezőtlen sajka lebegése 

Királyi elméd, melynek bölcsesége 

Leküzdi bűnös gerjedelmeit, 

S azt vallja, hogy hiúság minden itt. 

Ezt mondják álmodról a csillagok. 

És Salamon nyög: »Még se sírhatok !« 



S föláll Nátán, szakálla mint a hó: 

Hogy álmod mit jelent, nyilvánvaló. 

A nap ragyog, a szűzek lejtenek, 

Nyit a virág, de óh, már nem neked. 

Öreg lelkednek nincsen lángja, színe; 

Társid lemondás, bánat, éjmagány! 

S a vágyak evezőjét elveszítve 

Haladsz a vénség rozzant csolnakán, 

Mig eltünik előled a világ, 

És sírod örök éjét hinti rád. 



Az agg király csak néz és nem felel. 

Hervadt ajkáról sóhaj lebben el. 

Arczát kezével lassan elfedi, 

És megerednek néma könnyei. 

