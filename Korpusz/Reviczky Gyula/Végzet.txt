


Ti csillagok, ti fényes égi lángok, 

Kik bánatomnak éjjelébe láttok: 

Feleljetek nekem, ki itt szomorgok, 

Leszek -e én még életembe' boldog? 

Hát az van-é megirva végzetemben, 

Hogy egyre sírjak, sóhajtsak szünetlen ', 

S örömmel bé ne teljek sohasem... 

Feleljetek, ti lángok odafenn! 



A nyári éjben czéltalan' bolyongva 

Törtem ki csüggedőn e sóhajokba. 

A házak komoran reám meredtek; 

Érzém, hogy testem minden íze reszket. 

Láz égetett, vagy ihlettség talán ?... 

S a csillagokban ím ezt olvasám: 



Eddig csak sírni és szenvedni tudtál; 

Legboldogabb voltál, midőn aludtál. 

Gyermekkorod magános volt s anyátlan; 

Mint ifju ködben jártál, nem sugárban, 

A boldogságról mondj le mindörökre; 

Bánatra vagy teremtve, nem gyönyörre. 

Szenvedni fogsz, mig nem roskadsz a sírba... 

A csillagokban ez vagyon megírva. 

