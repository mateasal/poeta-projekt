


Egy magyar ifju, szép, deli, bátor, 

Küzd a halállal, messze honától. 

Szíve keresztény, karja vitéz volt. - 

Hejh, hogy örül vesztének a félhold! 



» Künn nyit a rózsa, fülmile csattog. 

Rózsa, nap, érzem, már ti nem adtok 

Illatot és fényt. Szép jegyesem, 

Mária, nászunk égbe' leszen. 



Halni ily ifjan, halni szeretve! 

Oh, van -e balzsamfű e sebekre! 

Látlak -e még, én bájos arám ?... 

Nem, soha!... vagy csak az égbe' talán.« 



S feltün a kedves lázas agyába ', 

Régi kis érmet fűz a nyakába: 

» Bajtul, esélytől óv ez az érem. 

El ne hajítsad; véd a veszélyben !« 



S könnye patakzik, sír a levente: 

» Hejh, de megóvtál, ritka ereklye! 

Mária, édes, lásd, idegenben, 

Itt veszek, érmed' bárha viseltem. 



El veled! óh én balga, ki hordlak, 

Hogy lehet útját állni a sorsnak, 

Vélje pogányság, vakhitü izlám. 

Krisztus a legjobb, égi talizmán !« 



S fogja, kidobja az érmet a sárba, 

És kimerülten rogy le az ágyra. 

Küzdenek aztán, rejti homály, 

Egy deli ifjú és a halál. 



Fut, fut a csontváz, győztes az élet. 

Forrad a sebrés, nagybeteg éled, 

És mire megjön vége a nyárnak, 

Gyors paripán mint szél haza vágtat. 



Szárnyakat öltve repűl az arához. 

» Mária! Mária! Már sose távoz 

Párod; ezentul hű szived ó, 

Élni, ah élni, ah élni beh jó !« 



Szembe talál egy nászmenetet. 

» Szép a menyasszony ?... Vaj' ki lehet ?... 

Mária! Mária!... Értem, ah értem !...« 

» Bajba kerültem... nincs meg az érmem !...« 

