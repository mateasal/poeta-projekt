


Melyik költő nem vágyik tetszeni? 

A hány csak volt, ohajtá mind a tapsot. 

Fagyos közöny hamar szárnyát szegi. 

Pacsirtát zengni télidőn ki hallott! 

Nincs dalos ajk, mely ne hallgatna végre, 

Ha nincs, a ki figyeljen énekére. 



S neked taps osztályrészül nem jutott. 

Hősöddel nem sírt, nem hevült a nemzet. 

A teremtésbe' vesztes és bukott 

Magad valál. Ki méri meg keserved '! 

Oh, szörnyü sors, nagy elmével születni, 

Ha meg nem érti, meg nem látja senki! 



Terólad zengek, Kecskemét fia! 

Shakespeareje a magyar tragédiának. 

Im ', összejöttünk ünnepelni ma, 

Megengesztelni sértett, szellemárnyad '. 

Óh, mester, érzi mind, a ki ma itt áll: 

Rosszkor születtél, siketeknek írtál. 



Te voltál Bánk, a vesztes, hallgatag, 

Kit a halál elért még életébe ', 

Búját, keservét érezted magad, 

Elfojtott szenvedély lángjában égve. 

Hallhattad, hány kis embert éljeneznek: 

De büszke búdat némán rejtegetted... 



És tünt a kor, s más, újabb nemzedék 

Tapsolva, sírva, lelkesedve látta 

A magyar ember őstermészetét, 

Sok százados harczát tragédiádba '. 

S a koszorú, a mely ma sírod éke, 

Megújul nemzedékről nemzedékre. 



Nincs sírüreg, nincs század oly setét, 

Mely a dicsőt örök homályba zárja; 

Nem nyomja el a költő szellemét 

S e lelki vakság, sem a sors viszálya. 

Feltörte Bánk is koporsója zárát, 

Dicsérve mesterét s nagy alkotását. 



S most itt vagyunk, és áldjuk a helyet, 

A hol megkezdted bús tragédiádat. 

Mert az: küzdés s bukás volt életed, 

S a hír sugára csak sirodra áradt. 

Ma már mint halhatatlant emlegetnek 

Arany, Petőfi, Vörösmarty mellett. 



Jó magyarok, kik ide gyültetek. 

Tisztelni Kecskemét fiát, a holtat: 

Gondoljátok meg, mennyit szenvedett! 

Intő példája légyen ő e honnak, 

Hogy majd, ha még egy Katonája lészen: 

Ne csak igy feltámadjon, igy is éljen! 

