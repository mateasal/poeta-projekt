


Sötét lapok! komor, nagy eszmék! 

Igazság, mély, egyhangu bánat. 

S én hiszem is, de úgy szeretnék 

Örülni mégis a világnak. 

Nagy bölcs! olvaslak bámulattal; 

De bölcseséged nem vigasztal. 



Porember, óh, tanuld meg itten, 

Hogy a teremtés elhibázott. 

Maradj meg régi bűneidben; 

Légy hitszegő, kegyetlen, álnok. 

Légy aljas! bűnre vagy teremtve. 

Gép vagy; ne bánd, ne vedd szivedre. 



Átkozd anyádat, születésed ', 

Utálatos légy önmagadnak. 

Zokogj! nagy bűnhödés az élet, 

S a boldogságnak vágya van csak. 

Légy koldus vagy a sors kegyeltje: 

Nyomorra, kínra vagy teremtve. 



Fonák, hívságos, ferde minden, 

Hanem szükséges; ez vigasztal. 

Szükség határoz tetteidben. 

Gonosz vagy?... ne törődj' te azzal! 

Sorsod előre van kiszabva, 

Mint sötétedés holdba ', napba '. 



Urad két óriási zsarnok: 

A körülmények és a véred. 

Gyötör a vágy sokszor s akarnod 

Még sem lehet, te törpe, féreg! 

Csak hurczolod tovább a vétket, 

S az önzés balzsamod, reményed. 



Nem tudsz te élni, csak hibában. 

Erőd nincs jónak lenni mindég. 

Önző vagy s gyáva halni bátran, 

Fájdalmad, kínod bárhogy' is tép. 

Szerencsétlen vagy, gonosz vagy, 

S élsz bűneidnek, kínaidnak. 



Mert együgyűnek lehetetlen 

Érezni kéjek hevülését. 

S ha tán eszes vagy, ép' a szellem 

Csepegteti szivedbe mérgét. 

Nyugalmadat elűzi kétség. 

Rab vagy, silány játékszer és gép. 



Gőgös sziveddel élsz kinokban, 

Végetlen önzés lakja mélyét. 

Tenbűnödet mindenha jobban 

Beczézed mint a más erényét. 

S minél kisebb vagy és silányabb, 

Más ellen annál több a vádad. 



Ha buta volnál, mint az állat, 

Nem volna, hidd el, annyi vétked. 

Az ész a fájdalom tenálad; 

Az ész tipor a sárba téged; 

Mert jámbor erkölcs és a szellem 

Öröktől két halálos ellen. 



Jóság, hüség: önzés, de gyáva. 

Félt mindig, a ki sosem ártott. 

Hazugság minden álom ára, 

Ismerd s utáld meg a világot. 

Ne gondolj véle: búban, üdvben 

Nézz hidegen rá, megkövülten. 



Keresd az üdvöt nyugalomban, 

S ne higyj a jóban, szeretetben. 

A világ legrosszabb a hogy' van 

S az ember átka véghetetlen. 

Erénye, üdve, vágya semmi, 

S legjobb nem élni, nem születni. 



Sötét lapok; mély, komor eszmék! 

Takarjon el most rózsafátyol. 

A boldogságban én hiszek még, 

Bár tőlem minden percze távol; 

S lelkem bár szomorú halálig, 

Örömre, boldogságra vágyik. 



S bár könnyem' látja minden óra, 

Szivem rajong, szeret, remél még, 

S illatlehellő, mint a rózsa, 

Bár eltaposták, összetépték. 

S ha nem leszek is soha boldog: 

Szeretek, álmodom, rajongok! 

