


Az élet árnyát, fellegét is 

Szivárványszinbe' látja lelkem. 

Csalódni és remélni mégis: 

Igy van megirva végzetemben. 

S dallá szövődik minden eszmém 

S mind, a mit érzek, álmodom; 

De nyitját hasztalan' keresném; 

Mi czélja, haszna: nem tudom. 



Sugártalan, ködös napokba ', 

Ha rám borúl az éjek éje; 

Fölhangzik édesen zokogva 

A dal vigasztaló zenéje. 

Ez tár elém egy szebb világot, 

S ha lelkem errül álmodik: 

A könny, a kín, a vér, az átok 

Hallelujává változik. 



S megszáll a vágy, hogy letöröljem 

Könnyeit a szomorkodóknak; 

S a béke útját megjelöljem 

Azoknak én, a kik csalódtak. 

Óh, fáj e furcsa, gúnyos élet; 

S lelkem gyakorta felzokog: 

Az emberek mind oly szegények 

S nem lesznek soha boldogok! 



Türelmet és szánalmat oltott 

Belém a lét nehéz igája. 

Tudom, hogy ép' az sose boldog, 

A kinek boldogság a vágya. 

Tudom, hogy nemcsak én kesergek, 

Bajlódik más is eleget, 

Hurczolja némán a keresztet 

S nem vígasztalja senki meg. 



Óh, hála, hála, hogy keservem' 

Nem hordozom magamba' némán! 

Van vígaszom, lehet pihennem, 

Ha gondok árnya száll is énrám. 

Borongás, üdvösség, igézet 

Körülzsong lágyan, édesen; 

S mit suttogásukból megértek, 

Merengő, méla dal leszen. 



Saját bubánatomban érzem 

Örök bánatját a világnak, 

S a lelki szomjazók nevében 

Sóhajtom el szelíd imámat. 

És öntudatlan ', önmagátul 

Szakad szivembül énekem. 

Örömet, bút, mindent elárul... 

S én nem tudom, csak érezem. 



S habár jövőmben írva látnám, 

Hogy sohasem leszek szeretve; 

S dicsőség nélkül, ifjan, árván, 

Szegényen dobnak sírverembe: 

A vágyat üdvben élni váltig 

Siró zenébe önteném, 

S dalolva várnám a halált, így 

Sóhajtanám ki lelkem' én. 

