


Hírt se hallok már felőled, 

Úgy eltüntél, elpihentél 

Békességben, bölcs magányban, 

E czélhíjas, e siralmas 

Verseny elől, én barátom. 



Elnémultál, elvonultál, 

Hallgat ajkad, legfölebb hű 

Feleséged csókolója. 

S én vergődve, vánszorogva, 

Bánatommal küzdve folyton, 

Fel se véve, megalázva. 

Irigyellek, óh, barátom! 



Férfiak közt csak te voltál, 

S asszonyok közt is csupán egy, 

Ki megértett, bátorított, 

Hogy ne essem csüggedésbe, 

Hogy lesz nékem is napom még. 

Diadalnak büszke napja, 

Kárpótlása kínaimnak. 



Ifjuságom nagy reményi, 

Fényes álmok a jövőrül: 

Nem hiszek én bennetek már. 

Meghervadtam s nem gyönyörre: 

Nyugalomra vágyom én csak. 

Jöhet már a boldogúlás: 

Rég megszüntem lánggal égni, 

S szívem, összetört szegény sziv, 

Az örömre nem fogékony. 



Szörnyü élet, szörnyü végzet: 

Várni mindig és remélni 

Ismeretlen szebb időket, 

Hírvirágnak virulását! 

Tövisek közt járni mindig, 

Társa lenni a magánynak, 

Milliók közt árvaságnak, 

S a kietlen ifjuságot, 

És a férfikort, a meddőt, 

Csendes aggkor derüjével, 

Sírra hulló napsugárral 

Hitegetni évrül évre... 

Szörnyü élet, óh, barátom! 



Isten, isten, mi a bűnöm, 

Hogy ily korba, környezetbe 

Dobtál engem ily kedéllyel! 

A világot a mi kínunk, 

Zengő, zajgó szívvilágunk 

Nem érdekli, hidd el, úgy se, 

Mint egy pingált birka képe, 

Mint a czirkusz rossz bohócza, 

Mint egy bukfencz a trapézen, 

Vagy egy versenyló futása. 



Festett r__ó most a múzsa, 

Nem istenség égi lánya, 

Látványosság, próza, botrány: 

Csak ez kell most, ez kapós ma. 

Dívatod mult, óh, költészet! 

S csak a bárgyuk és bolondok, 

Félkegyelmü nyavalyások 

Irnak rímbe ', jambusokba ', 

S meg nem hallja, meg nem érti, 

Meg nem látja senki őket. 



Óh, csak hallgass, meg ne szólalj, 

Én elnémult jó barátom! 

A közömbös, nyers tömegnek 

Lelked fénye, lángolása 

Egy bukfencczel úgy sem ér föl; 

Meg ne szólalj; van családod, 

Feleséged, kis fiacskád, 

Rejtett fészked, házi békéd! 

Énnekem nincs semmi másom, 

Senki másom a világon 

Füstbe szállott álmaimnál, 

Ismeretlen vágyaimnak 

Panaszánál dalaimban, 

S nyughatatlan tűzben égő, 

Társat eddig soha sem lelt, 

Meg nem értett, bús szivemnél. 



Megfogadtam sokszor én is, 

Hogy mi bennem ég, viharzik, 

Büszke dacczal, megvetéssel 

Rejtve tartom, visszafojtom, 

Mindhiába, nincs erőm rá; 

Küzdelemre, szenvedésre 

Jöttem én e zord világra; 

S bár akartam, nem tehettem, 

Hogy az égő kínt, keservet 

El ne sírjam, ki ne zengjem. 

