


Robogva száguld a vonat előre, 

De vágyam egyre visszavon. 

Ah, úgy szeretnék kebledhez simulni 

És csüngni édes ajkadon!... 



Hegyet, folyót, sok várost ér a mozdony, 

A tájék más lesz, elmarad; 

De én nem látok mást, csak a te kedves, 

Zöld ablakos kis házadat. 



A kék hegyek, napfényes, halmos erdők 

Bizalmasan néznek reám, 

Mintha te járnál ottan és susognád, 

» Soha se hagylak el Gyulám !« 



Kiszállok régi, kedves városomban 

És járok benne szerteszét; 

De mintha ott is látnám szép szemednek 

Bizalmas, hű tekintetét. 



S álmimba' rám hajolsz, megcsókol ajkad 

S én suttogom szerelmesen: 

Szeress, légy hű! ne hagyjuk el mi egymást. 

Ne váljunk el mi, kedvesem! 

