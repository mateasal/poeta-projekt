


Fogy az élet, s nemsokára 

Szép korom majd elrepűl; 

Érzem, messze nincs határa, 

S majd komor telére dűl. 

De borral sebes szárnyának 

Lépvesszőket hányhatok, 

Bort hamar, bort! Múlásának, 

Ha iszom, kacaghatok. 



Még most, hála istenimnek! 

Kelyhem bátran forgatom 

Még most, hála istenimnek! 

Lollimat csókolhatom. 

Még nincs aki elfogassa 

Gyanúba vett levelem, 

Nincs aki tudakozgassa, 

Ki sziszeg titkon velem. 



Lányka, jer, jer mártsd rózsádat 

Kelyhem édes nedvibe. 

Fonjad azt s mellpántlikádat 

Hajam barna fürtibe! 

Oltogasd szám szomjúságát, 

S pajkoskodj addig velem, 

Míg az élet boldogságát 

Nyilt karod között lelem! 

