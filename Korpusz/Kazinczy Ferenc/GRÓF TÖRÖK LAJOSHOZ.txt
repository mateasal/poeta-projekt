


Hatalmas mesterének egy szava 

Miként hozá ki a puszta semmiből 

Ezt a tömérdek mindent, s önmagát 

Az érthetetlen, a megfoghatatlan 

Nagy mestert, fejtik leckéid nekem. 

Oh, ahelyett, hogy e mélységeket 

Előttem felnyitnád, kérlek, borítsd el; 

S kikapva e szép világból, hol magamnak 

Honn lenni látszom, és ahol szemem 

Gyönyörködése millio tárgyait 

A legvarázsb sötéttisztában, és 

Nem elvakító fénynél látni szokta; 

Ne kényszeríts, időn s ürön keresztűl, 

Addig repűlni, hol csak fény lakik, 

És aholott én, durva föld fia, 

A fény miatt magamra nem találok. 

Ifjú koromnak boldog reggele óta, 

Mind addig, amidőn havát az ősz 

Fejemre még nem kezdte hinteni, 

E viszketeg gond kínzott engem is. 

Lángoltam látni s megkapni a valót, 

És mint menyasszonyt keblemhez szorítni, 

S új szebb, jobb éltet élni karja közt. 

De ő futotta a vakmerőt, s az éj 

Lidérci közt eltűne, - nem haraggal, 

De mint ki később újra visszatérend. - 

Kétség s elcsüggedés rohant reám. 

Kérdeztem a természetet: siket volt; 

Kérdeztem bölcseinket: ők csevegtek, 

S bizonytalanbbá tőnek, mint valék; 

Barátim vállat vontak, s hallgatának. 

S arany korom használtalan repűlt el, 

S büntetve voltam kábaságomért. 

Többé nem űztem a futót, s magamba 

Vonúlva azt kérdém, amit tudhatok, 

És amit tudnom használ. S ő jutalmúl 

Megtért, s így szóla: "Láss! Amit keressz, 

Nyúlj be kebledbe, s feltaláltad ..." 



Saisban egy ifjú - így beszélte nékem 

Egy celta bölcs, ki már egyptusi 

Hosszú útazásiból honn érkezék, 

És ami ott, a titkok szent helyén, 

Őnéki látni engedtetett, keblembe 

Örűlve öntötte ki - panaszra költ 

A hierophanta ellen, hogy nagy reményit 

Ravasz sikamlatokkal játszadozza, 

És a valót felfödni néki késik. 

Mim van, ha mindenem nincs? kérdi az ifjú; 

Van itt több és kevésb? Hát a való 

Úgy summa, mint a test érzékinek 

Ál-boldogságai, melyeket nagyobb 

S kisebb mértékeiben bírhatunk? 

És mégis bírunk? Nem megoszthatatlan, 

Nem egy -e, amit látni óhajtozom? 

Ám végy ki egy hangat a lant zengzetéből, 

Az ég ívéből egy színt ám szakassz ki, 

S semmid marad, míg a szép zengzet és 

Szin mindene egyűvé nem szerkezik. 



Ekként beszélvén, egy szép gömbölyeghez 

Jutának el, hol egy beleplezett kép 

Óriási nagyságban tünt a megíjedt 

Ifjú szemébe. "Szólj - mondá - mi ez ?" 

Ez a való, mond a pap. "A való? 

Hisz ennek látásáért lángolok, 

S előttem éppen ő lepleztetik." 

Pörölj az istenséggel érte - mond 

A hierophanta - nincs az a halandó, 

Ki fellebbentse e leplet, míg magam 

Föl nem lebbentem. S aki ezt illetendi, 

A szentet, a tiltottat, mond az isten... 

" S mit mond ?" - az a valót meg fogja látni. 

" Csudálatos! s te nem vetéd -e fel ?" 

Én -e? nem én soha; s e viszketeg 

Meg nem kísérte még. "Nem értelek. 

Ha tőle nem több, mint e gyönge közfal 

Rekeszt el; úgy könnyű lesz ..." És az isten 

Tilalma! mond rendítő hangon a pap. 

E gyönge közfal nem nehéz karodnak, 

Fiam: lelkednek sok mázsányi súly. 



Az ifjú mély gondok közt tért haza, 

A tudni vágyás szomja csöndes álmát 

Szemétől messze elűzi; kínosan 

Fetreng fekvésén, s éjfélkor felugrik. 

Rezzent lépései vaktában viszik 

A gömbölyeghez. Megmászni a kerítést 

Nem volt nehéz, s egy bátor felszökellet 

A kép elébe teszi a vakmerőt. 

Itt áll immár, s borzasztva fogja környűl 

Az egyedülvalót az éltelen csönd, 

Melyet csak a lépdellés dobbanásai 

Szaggatnak meg a kripták boltjaikban. 

A kuppolának nyilásán keresztűl 

A hold ezüstkék sápadt fényt lövel le; 

S rémítve, mint a megjelent istenség, 

Csillámlik a boltnak sötéte közt 

A szent alak, lenyúló fátyolában. 



Bizonytalan lábakkal lép az ifjú 

Közelbbre a képhez, s ím szentségtörő 

Kezei a fátyolt már illetni akarják. 

Hőség s fagy járják végig tetemeit, 

S látatlan kar röpíti vissza. "El innen, 

Boldogtalan! el innen! - így kiált 

Melléből egy hű szózat, - Te fogod 

A legszentebbet megkísérteni ?" 

Nem érti ő, nem hallja a szózatot. 

" E leplet - mond az istenség - halandó 

Föl nem vetendi, míglen én fogom. 

De nem vetette -e mellé önmaga: 

Ha ki ezt eltolja, meglátja a valót? 

Ám érjen ami akar, én eltolom 

És meg fogom - sikolta - látni." Látni? 

Ezt zúgja utána a nyúlt Echo nevetve. 



Így szól, s lekapja a leplet... A papok 

Elnyúlva lelték más nap őt az Isis 

Szent zsámolyánál. Bomlott, sápadt arca 

Mély kínokat hagyott sejdíteni. 

Eltűnt az élet vidámsága tőle, 

S korán sír nyelte el a boldogtalant. 

