


Midőn a hajnal elveri álmomat, 

S a fény csak lopva csúsz még rejtekembe, 

Imádott kedves kép! te tűnsz szemembe, 

S ah, gyúladni érzem régi lángomat. 



Ez ő! ez ő! kiáltom, s csókomat 

A képnek hányom részegűlt hevembe. 

Így szólott, így járt, így mozgott, ölembe 

Így sűlyede, elfogadván jobbomat. 



S most ezzel folynak, mint egykor vele, 

A titkos, édes, boldog suttogások, 

Vád, harc, megbánás, új meg új alkvások. 



S midőn ezt űzöm, mint egykor vele, 

Kél a nap, s bélő a jaloux-nyiláson, 

S sugárival körűle glóriát von. 

