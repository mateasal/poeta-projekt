


Volnék, mint sas, szabad 

Uratlan bérceken, 

Fellengő szárnyakon 

Röpűlne énekem. 



Magas dalt zengenék 

Emelni lelkeket, 

Szavam betöltené 

A földet és eget. 



Zengnék polgári rényt, 

Szabadságot, hazát; 

Elővarázslanám 

Rómát és Graeciát. 



A nagy Demosthenest 

S elméje ostromát, 

A halvány Cassiust, 

Brutus véres hadát. 



Zengnék győzelmeket, 

Dicsőséges halált, 

Nándornak bajnokát, 

S fiát a nagy királyt. 



És annyi gyász időt, 

És annyi zivatart, 

Melyeknek ostroma 

Elveszté a magyart. 



S ah rólad is, te új 

Világ félistene, 

Washington, énekem 

Föllengve zengene. 



Lefesteném, mi bölcs 

Elvekre alkotád 

Túl messze tengeren 

Ama boldog hazát, 



Hová e vérező 

Kebel sohajtozik, 

Hol emberkény helyett 

Törvény uralkodik. 



De én nem szállhatok, 

Leláncolt rabmadár, 

Kit korlátok közé 

Önkény hatalma zár. 



Zengnek csak bút, panaszt, 

Nehéz gyötrelmimet, 

Míg börtönöm kinyíl, 

Vagy kínom eltemet. 

