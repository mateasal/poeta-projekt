


Szél és hab lecsendesűlt. 

Int az éjmagány: 

Nyílj meg, kis ház ajtaja, 

Jer ki, szép leány! 



Parthoz kötve csolnakát 

A halászlegény 

Itt sohajtja jöttedet, 

Itt eped szegény. 



Szerelem szép csillaga 

Fénylik nyúgoton. 

Ő vezérli csolnakunk 

A hullámokon. 



Tengertől ölelt sziget 

Szép lakója léssz, 

A hajlék, mely elfogad, 

Már számodra kész. 



Hószinű gyöngyöt füzök 

Kis nyakad körül, 

Kellemidre minden szem 

Bámul és örűl. 



Szerelem lesz nyoszolyád, 

Párnád hű karom, 

Álomkéjbe ringatód 

Nyájas szívdalom. 



Nyílj meg, kis ház ajtaja, 

Jer ki, szép leány! 

Szél és hab lecsendesűlt: 

Int az éjmagány. 

