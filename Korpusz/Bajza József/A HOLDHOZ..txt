


Mi búsan nézsz a tiszta kékről 

Felém, te biztos hű barát! 

Ki egykor nyájasan ragyogtad 

Körűl ez árnyak pamlagát. 



Te láttad itt e kertmagányban 

Hol ákász hinti árnyait, 

Felhőidről mosolygva gyakran 

A boldog párnak titkait. 



Bájjal fénylél az égi lyányka 

Örömragyogló könnyein, 

S némulva rád emelt szemekkel 

Tisztán ömlengő érzetin. 



Most csendesen rezgő sugárid 

Egy sírhanton halványlanak. 

Hol ő már nyugszik, és fölötte 

Magas füszálak inganak. 

