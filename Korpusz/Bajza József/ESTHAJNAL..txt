


Bájló aranyfény 

Csillog szelíden 

A reszkető tó 

Hullámain. 



Fölserken a szél 

Rózsák öléből, 

S völgyek hüs árnyin 

Zokogva leng. 



Némúl az erdő, 

A messze síphang 

Reszketve nyögdel 

A légen át. 



Kéklő virággal 

Hímzett ligetben 

Rejtezve csattog 

A csalogány. 



Leányka, édes! 

Még most öledben 

Elszenderűlve 

Mennyet lelek: 



Ki tudja? holnap 

Talán siromra 

Leng a lenyugvó 

Est bíbora? 



Ah valljon e szív, 

Mely hőn pihegve 

Hófátyolodnak 

Alatta ver: 



Fog -e felettem 

Sohajtozásban, 

Mint a nyögő szél. 

Kesergeni? 

