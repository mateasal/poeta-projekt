


Messze cseng már a kolomp, 

Elhaladt a nyáj, 

S még mindég rajtad szemem, 

Oh te kedves táj! 



Máskor vígan jártam én 

A kies mezőn, 

Sípom zenge völgyeken, 

Zenge a tetőn. 



Most órákig állok e 

Sziklabérc felett, 

Hol szememnek nyitva van 

Nyúgot és kelet; 



Nyitva a kiterjedett 

Mérhetetlen kék, 

Látszik róna, hegy s patak, 

Tiszta mint az ég. 



Hajh de nékem a kies 

Róna, hegy, patak, 

A derűlt, a tiszta ég 

Elborúltanak. 



Búbánat megyen velem 

Völgyön, halmokon; 

Búbánat viraszt sötét 

Éjszakáimon: 



Itt alant a völgyben áll 

Egy kis nádkarám, 

Benn lakik, ki e veszélyt 

E kínt hozta rám. 



E tündér varázsla meg, 

Ő von engemet, 

Édes képe tölti be 

Fájó szívemet. 



Kis galambka, szép leány! 

Nyisd meg ablakod, 

Nézz ki a tető felé, 

Itt áll pásztorod. 



Arca halvány s hervatag, 

Mert beteg szegény, 

Szerelemben elveszett 

Bús bojtárlegény. 



Hasztalan kiáltozom - 

Ő nem hallja meg; 

Szél üvölt az ormokon, 

Zúg a rengeteg. 



Elsötétedett az ég 

Hosszas búm alatt, 

Nem hallik már a kolomp, 

A nyáj elhaladt. 



Isten hozzád, szép leány, 

És te kedves táj! 

Elmegy a bojtárlegény, 

El, de szíve fáj. 

