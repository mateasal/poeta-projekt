


Gyász felettem, gyász körűlem, 

Feltalálni enyhemet 

Csendes árnyaidba jöttem. 

Rejts el, oh völgy, engemet. 



Bükkjeid sötét homályán 

Búsan suttog a levél: 

Ah te sejted, e kebelben 

Mely emésztő bánat él. 



Néma vagy, ha bús barátod, 

Érzed mély gyötrelmeit; 

Ha panaszt nyög, részvevőleg 

Visszazenged sérveit. 



Zajban élek mint ki boldog, 

Mint kit biztat hű remény, 

Senki nem gyanítja, mely kín 

Ég e szívnek fenekén; 



Senki nem, miként derűl fel 

Kínról kínra hajnalom, 

Csendes éji lámpa mellett 

Mint viraszt a fájdalom. 



Tiszta kék az ég felette, 

Tiszta kék a láthatár, 

Zeng a bérc, virít a róna, 

Vígan zúg a csermelyár; 



Ámde a tavasz virága 

Énnekem nem illatoz: 

Egy virágom volt - s hajh az most 

Más kebelnek nyíladoz. 



Engem éjfél zordonában 

Űz a veszteségi kín, 

Űz tetőkön, rengetegben 

S bús magányid rejtekin. 



Volna szárnyam, hogy röpűlnék 

Túl a kínok tengerén, 

Volna bár sebem halálos, 

Hogy meghaltam volna én. 

