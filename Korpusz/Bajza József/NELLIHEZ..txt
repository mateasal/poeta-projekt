


Ah ne pillants rám, leányka, 

Ah födözd be kék szemed: 

E tekintet, e mosolygás 

Elveszítnek engemet. 



Míg pihentél a lugasban, 

S húnyva voltak a szemek, 

Szívdobogva bár, de mégis 

Csendes kéjjel néztelek. 



Csendes kéjjel bíborajkad, 

Szőke fényü fürtidet, 

Lelked tűkrét arcaidban, 

Bájoló szép termeted. 



Szél jött, s álmad elfuvalta, 

S hogy rám nyíltak a szemek, 

Bennem mily tündér világok! 

Mily kéj ömleng, oh egek! 



Elhal a szó ajkaim közt, 

Keblemen láng s jég fut el, 

Könnyek hullanak szememből, 

Hajh és nem tudom, mi lel? 



Elveszítnek e tekintet, 

E mosolygás engemet: 

Ah ne pillants rám, leányka! 

Ah födözd be kék szemed! 

