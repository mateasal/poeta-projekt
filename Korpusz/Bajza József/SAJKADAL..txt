


Életem folyóján 

Búszél lengedez, 

Életem folyóján 

Tört sajkám evez; 

Rajta útazólag 

Vérző szívem ül, 

S messze, ismeretlen 

Part felé röpűl. 



A folyónak árja 

Mély, fenéktelen, 

A folyónak árja 

Csalfa szerelem; 

Kormányom kitépve, 

Engem gyermeket 

Lebke csolnakommal 

Szirt közé vetett. 



Elsülyedt örökre 

Szél között zajon, 

Elsülyedt örökre 

Minden kincsvagyon; 

Képek, égi álmak, 

És tündér remény, 

Útra szép hazámból 

Amit hoztam én. 



Felleg és ború most 

Láthatáromon, 

Felleg és ború most 

Néma bánatom. 

Egy csillag vezérel: 

A hit csillaga, 

Biztató jövendők 

Kétes záloga. 



Csendben és vihar közt, 

Sziklán és habon, 

Csendben és vihar közt 

Szállj, te csolnakom! 

Élet habjain túl 

Majd szivem kiszáll, 

Messze szebb világnak 

Békepartinál. 

