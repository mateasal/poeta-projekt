


Embernek, ki földi pályán 

Szépért és nagyért buzog, 

Hol tenyészend a babér, mit 

Érte érdemelni fog? 



Égnek melyik csillagán lesz, 

Annyi milliók között, 

Majd jutalma, vétlenűl kit 

Balszerencse üldözött? 



E világnak kisszerű és, 

Óriás mozgalmiról 

A komoly történetírás 

Ezred évek óta szól, 



S tűkrözésiben mi gyéren 

Látni győzedelmeket, 

Melyekben csatát erény nyert 

A gonoszság s bűn felett. 



Így volt -e ez mindörökké, 

S így lesz -e a földtekén? 

S a gazság előtt hajol meg 

Erkölcs, jámborság, erény? 



Nincs elégtét síron innen, 

Nincsen túl, gyötrelmekért? 

Még elismerésbe' sem nyer 

A nemes parányi bért? 



Vétek, ármány szemvakító 

Tisztelet fényében él, 

Míg a jó vad tüskepályán 

Ínséggel nyomort cserél? 



Szent ügy vértanúja hulla, 

Mely feledve porladoz, 

Míg csalók és hitszegőkről 

A hír kürte riadoz? 



Vagy csupán játék ez élet 

S szemvakító tünemény, 

Melyet csalfa biztatással 

Ámít sírig a remény? 



S ott, felnyílván az enyészet 

Semmisítő ajtaja, 

Egy örök nem-létbe sűlyed 

E világ minden baja? - 



Nem lehet, hogy alkotandott 

A sors érző szíveket, 

Ha torlatlanúl hagyná a 

Méltatlan keserveket! 



Lenni kell egy jobb világnak 

Itt vagy más bolygó tekén: 

Ébren alva ezt sugallja 

Fájó szívnek a remény. 



Képtelen, hogy a halálban 

Eltünjék minden jövő, 

S üdvét meg ne nyerje a jó 

És a vétlen szenvedő. 



Képtelen, hogy volna Isten 

E nagy mindenség felett, 

Aki csak gyötrelműl adna 

Érző lénynek életet. 



Bízzál, elcsüggedt erényhős, 

Földi sérveid felett 

Egy mindent sejtő igazság 

Hoz majd végitéletet: 



S meglesz a jók méltatása, 

És a vétek felzokog, 

Ha a nagyszerű birószék 

Harsonája zúgni fog. 

