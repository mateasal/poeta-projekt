


A jelennek dús mezőin 

Minden élet hervadás; 

A bú, a kéj tünedékeny, 

Öröklő a változás. 

Ami benne szép tenyészik, 

Úgy lehet csak a tiéd, 

Ha letördelted virágit, 

Kellemét ha ízleléd. 



Isten új percet teremthet, 

Múltat nem hoz vissza ő; 

A nem éldelt óra elfogy, 

Újra nem teremthető. 

A jelennek éleményi 

Képzik a szép múltakat, 

S por fiának sírig adnak 

Istenítő álmokat. 



Éldeld, szedd hát a jelennek 

Kellemdús virágait, 

Ők hímzik majd rózsaszínnel 

Agg korodnak alkonyit; 

S ha a szép emlékezetnek 

Holdvilága rád derűl 

Fölkelnek, kiket sirattál, 

A koporsó éjibűl. 

