


Feléd, feléd, 

Szelíden intő messzeség, 

Reszketve nyúlnak karjaim, 

Reszketve hullnak könnyeim, 

Egy pillanat reád. 

Egy szent emlékezés 

Elűsionnak hajnalából 

Röpít lelkembe fényt. 

Ha rózsacsillám 

Dereng fölötted, 

S az égi kegy 

Szivárványod szinében 

Mosolyg szelíden; 

Vagy dörgve harsan 

Az égi bosszú 

Felhőd között, 

S villám rohan 

Kőszálidon: 

Reszketve nyúlnak karjaim, 

Reszketve hullnak könnyeim, 

Mindig feléd csak, 

Te messze szép világ! 



Kivűled semmi föld 

Hazát nem adhat. 

Virúlva nyíl fel 

Egy bájos éden 

Előttem itt; 

A kénykehelyt 

Szelíd istenkezek 



Nyújtják egekből: 

De a nektári édbe 

E szív gyászfellegének 

Keserve csöppen. 

S imádva, esdekelve 

Rogynak le lábaim 

Előtte a 

Titoklepelnek, 

Könyörre bírni 

A végzetet, 

Mely messzeszórt 

Tetőled 

Dicső, dicső hon! 



Tekintetem 

Bármerre száll 

E föld mezőin, 

Elébe gyászköd 

Emelkedik, 

S a boldoglét sugári 

Csak a sejtés homályiból 

Csillámlanak, 

Mint őszi alkony 

Szürkűletében 

Egy hamvadó fény: 

De ott tebenned, 

Arany vidék, 

Az idvezűlet 

Forrása csörgedez. 



Reszketve nyúlnak karjaim, 

Reszketve hullnak könnyeim, 

Mindig feléd csak, 

Te szép tündér világ! 

Mi édes képek intenek 

Belőled! 

Mi égi kény 

Mosolygja rám egét! 

Vagy hajnalálom 

Tündérei 

Lengnek körűl? 

Barnúltan omlik 

Az éj homálya, 

De intnek ők 

Az édes képek, 

S mindig felém csak 

Távol mosolyogva. 

Ti vagytok, oh ti vagytok 

Szeretteim! 

Meglel tekintetem 

A messzeség homályiban: 

Te ömledezsz felém, 

Te hű baráti szív! 

Felhőtlen homlokod, 

Oh arc! 

Mint a korányi csillag 

Hajnal ködéből 

Ragyog nekem. 

S te, oh szerelmeim 

Láng-ideálja, 

Feltűnsz lelkemnek; 



S tekintetedre 

Előmbe olvad a menny, 

S öröklét kéjei 

Folynak körűl. 

Ölelve téged, egy világ, 

Mely senkié sem mint enyém, 

Simúl szelíden 

Karom közé. 

S te szív, enyém vagy, 

S te lélek, egy velem. 

Oh pár! te a dicső 

Teremtmény glóriája, 

Kivűled nem virúl nekem kéj 

Az istenek honában. 



Nincs kéz, mely elszakasszon 

Tőled, te oh hon. 

E lélek idvezűlten 

A boldoglét egébül is 

Feléd lobog, 

S nem lesz oly rózsalánc 

A nagy teremtmény 

Gyönyörvarázsi közt, 

Mely fogva tartsa, 

Hogy a szeráf öléből 

Bár sírhalmok sötétein át 

Hozzád ne szálljon, 

Dicső, dicső hon! 

