


Enyhén, miként az esti szellet, 

Zephyr könnyűded szárnyain, 

Mint a bájló rózsás lehellet 

Knidos szent myrtusárnyain, 



Lebeng dalod, gyöngy philoméla, 

Köszöntvén a májusreget; 

Költőd, ki sérei közt aléla, 

Enyhűlten szívja éneked; 



S körűlíhletve szellemedtől 

Lágy érzetekben olvadoz, 

Elszenderítő symphoniedtől 

Ringattatik szent vágyihoz. 



Merengvén a múltnak vidámján 

Édenre hat tekintete: 

Ki hallja a dalt, mely az imádt lyány 

Rubínajkáról reszkete. 



S keblébe hull az ideálnak 

Hol eltűnt mennyit éldeli, 

Aranyreggé mosolygva válnak 

Könyűkben elfolyt éjjeli. 



Igy kelt a tenger szép leánya 

Mindenható bűbájival. 

Midőn nyugat szellője hánya 

Könnyű hullámot szárnyival. 



Favón aetherkarjára dőlve 

Kéjlett Syrének hangjain, 

S kilépe fennyen tündökölve 

Kypros örök virányain. 

