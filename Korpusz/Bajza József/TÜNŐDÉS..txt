


Ah, ki mondja meg nekem 

Mért borúl az én egem? 

S ha feltűnnek szép korányim, 

Gyász miért vonúl el rajtok? 

S a sötét erdő magányin 

Mint egy árva kit sohajtok? 



Eddig évim hajnalában 

Még könnyelmü gyermek én, 

A vigalmak enyhkarában 

Éltem boldogság ölén: 

Ah e bájkor már repűl, 

S más helyébe nem derűl. 



Mint az árva úgy sohajtok 

A sötét erdő magányin, 

S gyász van elvonúlva rajtok, 

Ha feltűnnek szép korányim; 

Mért, o mért borong egem, 

Ah, ki mondja meg nekem? 



A viruló kert s mezőnek 

Nem vidítnak bájai, 

Mély titokba rejtve nőnek 

Keblem néma vágyai, 

S egy tünelmes fellegárnnyal 

Lelkem más csillagba szárnyal. 



Mért esengek szívdobogva, 

Honnan e hő gerjelem, 

Ha hegyemről andalogva 

Messze száll tekintetem, 

S fátyolában egy lyánykát 

Ott szemem lejtezni lát? 



Rózsaévim hajnalában, 

Még könnyelmü gyermek én, 

Gyakran láttam fátyolában 

Lyánykát a forrás gyepén, 

S bár kedves volt néznem őt, 

Nem sejtettem semmit hőt. 



Most, ha berkem fülmiléje 

Társa mellett zengedez, 

S a vadonnak gerlicéje 

Párosan száll fészkihez, 

Létöket magasztalom, 

S elborít a fájdalom! 



Ti egy tündér szebb világnak 

Hozzánk szállott lelkei, 

A mindég zöld ifjuságnak 

Égi báju szépei! 

Kiknek ott, hol árva sorvad, 

Szívök lágy érzetre olvad: 



Ti mondjátok meg nekem, 

Mért borong az én egem? 

S ha feltűnnek szép korányim, 

Gyász miért vonúl el rajtok? 

S a sötét erdő magányin 

Mint egy árva kit sohajtok? 

