


Te, ki látva könnyeim, 

Oly setét, oly bús valál, 

Volna szíved, gyászos éj! 

Most reám mosolyganál; 

Boldogságom érzenéd, 

S áldanád a végzetet, 

Mert örökre bírom én, 

Akiért e szív epedt. 



Lámpaként meggyújtanád 

Tündöklő szép holdadat; 

Csillagidnak ezrede 

Ékesítné arcodat; 

Hogy ragyogjon föld s egek 

A szerencse ünnepén, 

A midőn boldog levék, 

Gyászod régi társa én. 



De te, mint a néma sír, 

Szívtelen vagy és hideg, 

Képed zordon, elborúlt, 

Kebled puszta, rengeteg. 

Víg barátod vagy komor, 

Arcod egyképpen setét; 

Szánlak, hogy nem értheted 

E sziv égi érzetét. 

