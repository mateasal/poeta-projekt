


Zengj, oh lant, húrodon 

Igéző éneket, 

Hangod szelíd legyen, 

Olvasszon szíveket. 



Fesd az ifjú kebel 

Heves küzdéseit, 

Egekre szárnyaló 

Merész reményeit; 



Az emberéletet, 

Gyarló szép álmait, 

A sírt, melynek vihar 

Nem éri partjait. 



Zengj bút, vigalmakat, 

Az érző szív baját, 

A lyányka kék szemét, 

Tündöklő szög haját; 



S melyet virágival 

Istenkéz hímezett, 

Zengd a kies tavaszt, 

A szép természetet. 



S a merre kéklenek 

Kárpát szirtormai, 

A merre omlanak 

Dunának árjai: 



Gyulassz nyelv és haza 

Iránt hő kebleket, 

Magyar szép ajkakon 

Viszhangzzék éneked. 



S ha vígalom derűl 

Vidám dalodra majd, 

S mély gyötrelmid felett 

Mély gyötrelem sohajt: 



Egy új Olympián 

Ne kívánj pályabért: 

A legszebb koszorút 

Nyerted küzdésidért. 

