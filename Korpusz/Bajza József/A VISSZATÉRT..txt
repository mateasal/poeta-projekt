


Eltemette honját 

A mohácsi vész, 

Vissza vércsatákból 

Tér a bús vitéz. 



Föltekint, s hol a nap 

Nyúgodóba száll, 

Kék hegyeknek ormán 

Sziklavára áll. 



Sziklavára csendes 

Mint a temető, 

Benne egy harang kong, 

Mély gyászt hirdető. 



Fenn a várteremben 

Fáklyák fénylenek, 

Bánatos karének 

Hangi rezgenek. 



A teremközépen, 

Magos gyászpadon 

Kiterítve fekszik 

A szép hajadon. 



Arca, keble halvány 

Mint a bérc hava, 

Húnyva szép szemének 

Ég csillaga. 



És belép a bajnok, 

És reá borúl 

A kedves halottra, 

Keblén mély kin dúl: 



« Mindent elvesztettem, 

Mindent - jaj nekem! - 

Harcon a hazámat, 

Itthon kedvesem. 



Ah fekünném inkább 

Én e gyászpadon, 

Mint te, szép virágszál, 

Ékes hajadon !» 

