


Csüggedezve inganak 

A kifáradt láb-inak; 

Esthomály borong utamra, 

Szállnak a fény bájai 

Idvezllek, ti béke honja, 

Gyászfenyűk magányai! 



Puszta tér vadonjain 

Hagytak útitársaim; 

A korányi bíbor égben 

Fenn ragyogló istenek: 

Kény, dicsőség és szerencse 

Fellegekben tűntenek. 



S mint sötétes éjjelen 

Bolyg a sajka fénytelen, 

Úgy bolygék magamra hagyva 

Hozzád, csendes ősi hon! 

S boldog én már megpihenni 

Itt fogok nyugpartidon. 



Küzdjetek ti, küzdjetek, 

Szélvész-hányta tengerek 

Örvényin, villám s habokkal, 

Bájremények csolnakán: 

E sötét partnál kiköttök 

Majd a hosszas út után. 

