


Nyugosznak ők, a hősfiak, 

Dúló csaták után, 

Nyugosznak ők, sírjok felett 

Zöldell bokor, virány; 



Zöldell bokor, zöldell virány, 

Mert vérök öntözé. 

És hálakönnyek hulltanak 

Az égharmat közé. 



Csatájok nem volt pártcsata 

S ábrándos képzelet, 

Mely dúl alkotni várait 

A köz romlás felett: 



Mely poklok mélyiből idéz 

Viszályok angyalát, 

Hogy vérszínnel borítsa be 

A béke hajnalát; 



Hogy nyomdokán lángvész, gyilok 

Rablás pusztítsanak, 

S a század szebb reményei 

Sírokba hulljanak. 



Csatájok a védelmezett 

Népjog csatája volt, 

Melyet szent eskü, szent kötés 

Ellen zsarnok tiport. 



Keblökben a köz érdekek 

Szerelme lángola, 

Karjokba' tiszta honfitűz 

Szablyája villoga. 



Vad kényt, zsarnok-parancsokat, 

Láncot nem tűrtenek, 

S Szabadság, te szép égi lény, 

Érted vérzettenek. 



Vérzettek és elhulltak ők, 

De győzödelmesen: 

Tettök sugára átragyog 

Időn, enyészeten. 



Dicsőség bájvirágai 

Vérökből termenek, 

S sírjokról nagy világba át 

Hírszellők lengenek. 



Márványlapokra tettöket 

Örök betűivel 

A történet komoly szavú 

Múzsája vési fel. 



Mint vítanak, mint estek el 

Szabadság harcain, 

Beszéli a vándor rege 

Utódok ajkain. - 



Hazájok most bús temető, 

Népetlen pusztaság, 

Paloták és faluk helyén 

Fű nő s fenyérvirág. 



Kiket megkímélt a halál, 

A férfi bajnokok, 

Vagyontalan földönfutók, 

Hazátlan vándorok. 



Roppant zajongó várasok 

Utcáin hallgatás, 

Sápadt nők arcán síralom, 

Bánat, szívszaggatás. 



Romok között erőtlen agg 

Apák lézengenek, 

Kik egy jövő szebb kor felől 

Kétségbe estenek. 



Ti gyászló nők, őszűlt apák, 

Gyámatlan magzatok! 

Elgázlott honnotok felett 

Szűnjön siralmatok! 



E porba omlott szép haza 

Fel fog születni még, 

Van bíró a felhők felett, 

Áll a villámos ég. 



Az ész mindenható tüze 

Támad föl ellene, 

S a zsoldos szablyák ezrein 

Győz a kor szelleme. 



E síri gyászolás öröm- 

Hangokká változik, 

Keresztüldörgi a hazát 

Kelettől nyúgotig: 



S hol legtöbb honfivér lepé 

A harci síkokat: 

A népszabadság ott tenyészt 

Legszebb virágokat. 

