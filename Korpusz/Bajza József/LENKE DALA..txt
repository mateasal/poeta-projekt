


Faluvégen erdő, 

Erdőben magány, 

A magányba' sírdomb 

Hársak alkonyán. 



Domb körűl csörögve 

Omlik a patak, 

Hársak közt madár zeng, 

Szellők inganak. 



Telve illatokkal 

A kies vidék, 

Mert a dombra szegfűt, 

Rózsát ülteték. 



Bérceken kel a nap, 

Bérceken leszáll, 

S engem lát bolyongni 

A domb fáinál. 



Szellőkben keservim, 

Búm sohajtanak, 

A patak vizében 

Könnyim omlanak. 



Én tudom csak, más nem, 

Hogy kit elfedett 

E domb sírja, egykor 

Engem szeretett. 



Kis patak ne zúgj a 

Sziklán oly nagyon. 

Bájos völgyi zengő! 

Hallgass bokrodon; 



Lengjetek, fuvalmak, 

A fán csendesen! 

Hadd nyugodjék békén 

Megholt kedvesem. 

