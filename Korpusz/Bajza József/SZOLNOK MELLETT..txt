


Szolnok mellett, a Tiszánál, 

Damjanics dicső vezér áll, 

És előtte a sereg, 

Mellyel a rác pártütőket, 

A hon ellen felkelőket, 

Több csatákban verte meg. 



Véres harcból most jövének; 

Hangja víg a hadzenének, 

S győzedelmet hirdető; 

Mondják: e nagy ütközettel 

Nyolc ezer német veszett el, 

S Szolnok tája vérmező. 



Nézni szép az átmenőket 

Amidőn üdvözli őket 

Nyájas szókkal a vezér; 

Öntudatban mint lobognak 

Arcaik büszkén azoknak, 

Kikhez szól vagy kit dicsér. 



Új csapat megy most előtte, 

S ím, ő csákóját levette, 

S a csapat míg elhaladt, 

Tisztes fője elfedetlen. 

Nem maradt szem könnyezetlen, 

Ily nagy ünnepély alatt. 



« Nektek hálát hol találjak, 

Legvitézebb zászlóaljak, 

Harmadik s kilencedik? 

Mind oroszlánok valátok, 

Ellenségeink e csatátok 

Emlékökbe véshetik.» 



« Egyenként megérdemelné 

Mindenik, tisztté emelné 

Őtet hadvezér szavam; 

Ámde akkor tönkre menne, 

Villámától fosztva lenne, 

Vészeket hordó hadam.» 



« Egymástól el nem szakadtok, 

És, miként eddig, maradtok 

Mindig győzhetetlenek; 

Kiknek rettentő nevére 

Megfagy az ellennek vére, 

S rác és német szív remeg.» - 



Így szólt a vezér. Szavára 

Villog minden szem sugára, 

S a hadból ily szó riad: 

« Honszabadság a mi bérünk! 

Vígy halálra bár, vezérünk, 

Nekünk szent törvény szavad ! »» 

