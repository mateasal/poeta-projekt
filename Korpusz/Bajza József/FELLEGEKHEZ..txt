


Ti a messze láthatáron 

Elvonúló fellegek! 

Kik reám itt hervadóra, 

Vég bucsúval intetek 

Merre nyúl boldog pályátok? 

Tán van nektek is hazátok 

Ott a nyugti ég alatt, 

Merre szárnyatok halad? 



Boldog! bár engem egy szél 

Elfuvalna véletek 

E gyászhonból, hol lekötve 

Tartanak bús végzetek. 

Túl a láthatlan mezőkön, 

Zord pusztákon, szirttetőkön, 

A nyugot szép tájihoz, 

Merre lelkem vágyadoz. 



Egy tündér világ mosolyg ott 

A kedves karjai között, 

Enyhét ott lelné föl e szív 

E sok vésztől üldözött. 

Ott a boldoglét vidéke; 

Szent örömkéj s égi béke, 

Mint korány hint harmatot, 

Hintve áldást lengnek ott. 



Vajha el lehetne szállnom 

A futó szél szárnyain, 

Halni bár, de a leányka 

Idvezítő karjain. 

Ott a honföld nyugtot adna, 

Értem édes könny fakadna, 

S rózsa közti sírorom 

Őrzené nyugvó porom. 



Szálljatok ti, égi pályán, 

Boldoglétü fellegek! 

Idvezelve a dicső hont, 

Ha egébe értetek. 

Vágy e szív - de nem találja 

Merre nyílna békepálya 

Éj-, köd-, örvényből elé 

A sohajtott part felé. 

