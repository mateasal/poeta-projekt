


Isten, aki láttad 

E roppant vihart, 

S nem nyújtál ügyednek 

Védelemre kart 

Állnak templomidnak 

Szent oltári még? 

Vagy tán a pokol le- 

Döntögette rég? 



Millió ajakból 

Szállt fohász feléd: 

Mind hiába! mintha 

Meg sem értenéd. 

Szívekből kihalni 

Hagytad a hitet, 

Bukni engedvén a 

Legszentebb ügyet. 



Törvényhez s hazához 

Aki hű vala, 

Mint az úti rabló 

Vérpadon hala. 

S akinek szivében 

Nem volt semmi szent, 

Aki rabla, gyilkolt, 

Vére, élte, ment. 



Égből a szabadság 

Védre nem talált 

Érte harcoló nyert 

Láncot vagy halált; 

És ki ezred óta 

Annyit vérezett, 

Eltapodni hagytad 

A hős nemzetet. 



A jámbort nyomorral, 

Kínnal halmozád 

Eskü- s szószegőket 

Megjutalmazád; 

A pokol kigyóit 

Itt megfészkeléd, 

S gaz merény uralmát 

Győzni engedéd. 



Van -e még hatalmad 

Élők- s holtakon? 

Vagy Sátán lön úrrá 

A világokon? 

Elfogyának tán az 

Ég villámai, 

Hogy oly vakmerők a 

Gazság karjai? 



Törvény és igazság 

Tán csak ámulat, 

Mellyel a halandón 

A pokol mulat? 

Tán nem is valóság 

A Jézus tana, 

Aki eljött, embert 

Hogy megváltana? 



Tán nincs is jövő túl 

A sír éjjelén? 

S álszín és hazudság 

Erkölcs és erény? 

Van -e oly halandó 

Aki még remél? 

Van -e még keresztyén, 

Aki hitben él? - 



Szánd meg, Isten, embert 

Szánd meg hívedet! 

Aki bízva benned 

Annyit szenvedett. 

Adjad újra vissza 

Elvesztett hitét, 

Lásson egy hatalmas 

Kéz intézetét. 



Dörgő mennyköveddel 

Sújtsd le a gonoszt, 

Aki a világon 

Kínt, gyötrelmet oszt; 

Nyerje meg jutalmát 

A szilárd erény, 

Légyen népszabadság 

Úr a földtekén... 



Vagy ha e világnak 

Eljött vége már, 

S a nem-lét öröklő 

Semmisége vár; 

Sújts le egy csapással 

Minden életet, 

S alkoss új világot 

S új természetet. 



Istenképre embert 

Ámde ne teremts, 

S lelkedből belé egy 

Szikrát el ne ejts: 

Alkoss a világnak 

Balga lényeket, 

Egyszerű parancsra 

Forgó gépeket. 



Kiknek keble márvány, 

Szíve jég legyen; 

Lelke szépre tompa, 

Nagyra képtelen. 

Kiknek jog, szabadság 

Őrült gondolat, 

Nem szőnek jövőkről 

Tündér álmokat. 



Kikben nincsen elme 

Égre szárnyaló, 

Lényök, mozdulatjok 

Szolgához való: 

Akkor jobb jövőkért 

Egy szív sem zokog, 

S lesznek a világon 

Népek boldogok. 

