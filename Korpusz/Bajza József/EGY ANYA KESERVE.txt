


Alszol csendes árny alatt, 

Kisded gyermekem, 

S nincs e földnek hajnala, 

Mely felkölt nekem. 



Téged egy rövid tavasz 

Leble ringatott, 

Látál csak kies nyarat, 

Őszi bájnapot. 



Míg a tél elhozhatá 

Gyász fuvalmait, 

Sír ölében álmodod 

Égi álmaid. 



Vissza hasztalan sohajt 

Dúló bánatom, 

Hasztalan kiáltja szóm: 

Kelj fel magzatom! 



Halmodon hullat szemem 

Zápor könnyeket, 

S könny és síralom nem ad 

Néked életet. 



Ah nem ismer oly anya 

Mély szívbánatot, 

Aki még nem sírata 

Megholt magzatot. 



Akinek virágait 

Sors nem tépte le, 

Szép jövendőt, szép reményt 

Táplál kebele. 



Nékem nincs vigasztalás 

E nagy ég alatt, 

Messze túl az életen 

Egy remény maradt. 



Hogy viradni mennybe' fog, 

Mely felkölt nekem, 

Üdvezűlet hajnala, 

Drága gyermekem! 

