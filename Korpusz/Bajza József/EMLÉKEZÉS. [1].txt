


Midőn az est bibor sugára 

Bucsúzva száll a kék hegyen, 

S elcsendesűl a völgy magánya, 

Kedves! reád emlékezem. 



Magamba' bolygom néma búval 

A forrás tündér partjait, 

Hol édesen reám simúlva 

« Tiéd» rebegték ajkaid. 



Most is vigan zug ott a csermely, 

Balzamlehellők a szelek: 

De a titkok tanúvidéke 

Pusztán gyászolva csendeleg. 



Az édes kínos őszi alkonyt 

Bájával újra élem én, 

Midőn dalod szivrázva zenge 

A hársak csendes éjjelén. 



Hang hang után szelíden elhalt, 

Ütött az óra rémesen, 

S szerelmi csillagunk leszálla 

Viharsötétes fellegen. 



Könyek gördűltek szép szemedből, 

Reszketve nyúlt felém kezed, 

És elválánk némán zokogva, 

És szívünk mélyen vérezett. 



Viszonlátás, egek leánya! 

Feltűnsz -e még egykor nekünk? 

Mely óra, ah mely föld vidéke 

Lesz egyesítő édenünk? 

