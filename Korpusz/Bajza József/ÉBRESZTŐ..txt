


Ébredj nagy álmaidból, 

Ébredj, Árpád fia! 

Fölkelt a nap: hazádnak 

Föl kell virúlnia! 



Ellenséges hadakkal 

Víttál ezer csatát. 

Szívvéreden ezerszer 

Váltád meg a hazát: 



A felviradt kor ismét 

Igényli szívedet: 

Vért nem kér, csak hazáért 

Égő szerelmedet. 



Igényli, hogy becsűljed 

Honod külföld felett; 

Védd, ápold, mikkel Isten 

Megáldá földedet. 



Amit gyártott magyar kéz, 

Nevelt a hontelek, 

Amit magyar zamattal 

Íhlettek a szelek; 



Mi a rónák felett él, 

Hegyaknában terem: 

Mind az nemes fajodnak 

Erőt adó elem. 



S függjön rajtad daróc bár, 

S szembántó színzavar, 

Becses, mikor hazáért 

Égő szivet takar. 



Oh nemzet, nemzet, eszmélj, 

Becsűld meg tenmagad, 

Gyilkold le szolgavágyad, 

Mely külföldhöz ragad; 



Járj egyesűlt erővel, 

Tégy egy szent fogadást; 

Hazádnak istenén kül 

Nem fogsz imádni mást! 



Te népek óceánján 

Hullámtól vert sziget, 

Kit mint elsűlyedendőt 

Ezer jós emleget, 



Mutasd meg a világnak, 

Hogy még erőd szilárd, 

Hogy ezredes fokodnak 

Új ezred év sem árt. 



Mutasd meg, mit vihet ki. 

Erős szívláng alatt, 

Az elszántság hatalma, 

És az érc akarat. 



Ébredj nagy álmaidból, 

Ébredj, Árpád fia! 

Fölkelt a nap: hazádnak 

Föl kell virúlnia! 

