


Vedd a gyűrüt, ifju vedd, 

S véle vissza lángszived, 

Lángszived, mely tisztán ége 

Mint a hajnal fényessége. 

Öld meg hű szerelmedet, 

Más birandja eskümet; 

Oltárhoz más fog vezetni, 

Légy boldog, tanulj feledni. 

A jövendő bájvilág. 

Gyász lett s néma pusztaság; 

Nincs oly csillag a nagy égen, 

Mely egy súgárt adna nékem. 

Fonjatok szép koszorút. 

Fonjatok, leánykák, 

Halvány rózsaszál legyen 

Benn a rozmarínág; 

Rozmarín, nászpompa-ág, 

Halvány rózsa, sírvirág. 

Gyászbokréta illik ahhoz 

S gyász halotti ének, 

A kiben meghaltanak 

Vágy és szívremények. 

