


Tiltsa bár az ész szava, 

Tiltsa végzetem, 

Érted lángol, érted él 

Minden érzetem. 



Lassanként megölnek a 

Hosszas bánatok, 

S mint a hévütött virág 

Földre hervadok. 



Állj meg, majd ha nem leszek, 

Csendes alkonyon, 

Melybe gyötrelem temet, 

Néma síromon, 



S halld, midőn a domb alól 

Felsohajt neved, 

Mint az ősznek bús szele 

Tar mezők felett. 



És ha kétled, hogy talán 

Túl siron is él, 

Lángol, s olthatatlan e 

Földi szenvedély, 



Szólj és hívj! - Tanújelűl 

Lelkem megjelen 

Hold tünő csillámaként 

Puszta éjjelen. 

