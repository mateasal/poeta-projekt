


Száll mosolygva hegytetőkről 

Rózsafényben a tavasz; 

Jönnek vígalomra kelve 

Lyánykák, ifjak, énekelve: 

Idvez légy, te szép tavasz! 

« Idvez légy, hajnalpirúlat; 

Halmok illatos szele! 

És te csendes völgy patakja! 

És te zengő fülmile !» 

S ajkokon édesen olvad az ének, 

Hangzik az ormon, a néma magányban, 

S tánckoszorúba szövődve kerengnek 

Vígan az ifju virányban. 



S ah körűlök mint viradnak 

A szép kornak álmai! 

Szebbé válva mint derűlnek 

A mezők virágai! 

Kéjt lehel a berek árnyaibúl, 

Zengnek a pásztori sípok 

Élnek az erdők, 

S lelkökön édeni béke virúl. 



A sziv-élvet feltalálni 

Mely vidékbe térjek én? 

Szerte bolygok andalogva 

Rét, völgy hímes szőnyegén; 

A kelő nap, a virágok 

Égi bája tűn elém: 

De mint hajdan oly varázsló 

Arccal egy sem int felém. 



Oh tavaszmenny! oh te hajnal! 

Halljatok meg engemet; 

Hozzátok még vissza egyszer 

Eltűnt rózsaévimet! - 

Ah de ők nem érzenek, 

Csak mosolygva fénylenek. 



Ti arany álmak, 

Az ifju világnak 

Mennyei képeivel 

Merre repűltetek el? 

Nem jöttök ti vissza többé - 

Messze messze tűntetek, 

S a legszebb lélekvirágok 

Elhervadtak véletek. 

Hallgass el, te völgy patakja! 

Szűnj meg zengni, fülmile! 

Hangotok csak búm alakja, 

S veszteségem festi le. 



Tűnnek évek, jönnek évek. 

Köd s homályra fény terűl, 

A leszállott esti csillag 

Reggel újra felderűl: 

De az ifjukor kihervadt, 

Véle kéj és szerelem, 

S nem hozhatja vissza többé 

Semmi földi kérelem. 

