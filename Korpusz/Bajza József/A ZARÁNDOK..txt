


Csendes völgy ölébe' kit fed 

E sötét kápolna itt? 

Mért szemed kisírva, lyányka? 

Mért ily búban arcaid? 



« Nem fed, oh jámbor zarándok, 

Senkit e kápolna itt, 

Én könyörgök: fedje béke 

A kedvesnek hamvait.» 



Hol van kedvesed, leányka, 

Mely sír halma rejti őt? 

« Messze messze, hol virág nem 

Illatozza a mezőt. 



Puszta síkon zúg a szellő, 

Szem nem lél vándornyomat: 

Ott van sírja, oh zarándok! 

A forró fövény alatt. 



Itt sohajtok, itt könyörgöm: 

Légyen álma nyúgalom, 

S majd ha könnyeim kisírtam, 

Enyhűl tán a fájdalom.» 



Lyányka, lyányka, e nehéz bú 

Elhervasztja éltedet, 

Csillapítsd el aggodalmid, 

Szűntesd e gyászkönnyeket. 



Él a szent kereszt vitéze 

Aki húnytát könnyezed, 

Nézz szemembe - rám nem ismersz ? 

Én vagyok hű kedvesed. 



Élek még, a vad pogánykar 

El nem olta engemet, 

Visszajöttem, visszahoztam 

Néked hű szerelmemet. - 



« Ég, nagy ég! te vagy, szerelmem? 

Akit évtől könnyezek, 

Lelkem lelke! el nem olták 

Élted a pogánykezek? 



Ah mint dobban e szegény szív 

Mint derűl fel bús szemem! 

Fájdalom, ne ölj meg engem, 

Itt van, itt van kedvesem! 



Hála, néked a keresztfán, 

Hála, hogy megóttad őt! 

Szív! merűlj örömtengerbe, 

Vissza, visszanyerted őt !» 

