


Hervadj, hervadj száradon, 

Mit nevetsz reám? 

Nincs kinek letörjelek, 

Hervadj, violám! 



Gondosan neveltelek 

Ablakom megett, 

Reggel, estve öntözém 

Barna földedet: 



Felvirúlál, s ég mosolyg 

Kéklő kelyheden, 

Ah de az, kinek virúlsz, 

Elhervadt nekem. 



Sír nem vette tőlem el, 

Örvény habja nem: 

Él, de másnak karja közt 

Él a hűtelen. 



Néma búba' gyászlom őt 

Mint halottamat, 

Míg a gyász nem oltja el 

Kínos lángomat. 



Hervadj, hervadj száradon, 

Mit nevetsz reám? 

Nincs, kinek letörjelek, 

Hervadj, violám! 

