


Benned múltam, jelen- s jövőm, 

Benned van mindenem, 

Oh hon, te vér-szerezte kincs, 

Te drága gyöngy nekem! 



Itt pillantám meg a napot, 

E lég táplált, nevelt; 

Az ifjukor szent álma itt 

Ringatta e kebelt. 



Itt lelt munkát a férfigond, 

S munkában élveket; 

Ha egykor végórám ütend, 

Ez ősi hant temet. 



Magas bércről sok százados 

Vár-rom tekint le rám; 

De lent még áll, virágozik 

S ép ezredes hazám. 



Itt vítanak nagy őseim 

Szabadság s lételért, 

Itt áldozának életet, 

Vagy nyertek hősbabért. 



Az elhúnytaknak lelke leng 

Hol a szellő suhan, 

Minden fűszál, minden göröngy 

Véröktől ázva van. 



E vérben forrt polgárerény, 

Forrott honérzelem, 

E vérben fürdött gyászmezőn 

Egy szebb jövő terem. 



Imádom, oh féltett haza, 

Megszentelt földedet; 

Dicső korok magvát veté 

Belé a végezet. 



Lerázva ős salakjait 

Szabadság s értelem, 

Itt lesz boldog, nagy és erős 

Majd egykor nemzetem. 



Emberkénynél hatalmasabb 

Lesz a törvénybetű, 

Bűn és ármány felett erény 

Szilárd tekintetű. 



Megszűnend a viszálkodás 

Hiten és nyelveken, 

S Kárpátoktól a tengerig 

Magyar világ leszen. 



Oh szép világ, dicső világ, 

Magyarnak édene! 

Derítsen rád örök napot 

A népek Istene. 

