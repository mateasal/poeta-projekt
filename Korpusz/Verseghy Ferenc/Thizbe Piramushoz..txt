


Ah szivemnek első tárgya! 

mit tékozlod véredet! 

Pirame! el hagyod 

árvaságra hivedet? 

Mit fogyasztod gyilkos kézzel 

most virágzó éltedet: 

Kegyetlen! illy hamar 

végzed el hívségedet? 

Jaj! melly gyászos lett szerelmünk 

melly siralmas szövetségünk: 

első lángod lett halálod, 

oda minden örömünk. 



Ah édesbek voltak hajdan 

falra tüzött tsókjaid, 

mint halál tőre közt 

vállomra szőtt karjaid: 

kedvessebbek fogoly szivből 

titkon küldött nyilaid, 

mint reám hasztalan 

most ki derült ajjakid: 

Itt az erdő koporsónknak 

helye lett, s nem nyoszolánknak, 

a szederfa Cziprus fája 

lett siralmas halmunknak. 



Zenghettek már szerentsétlen 

szivemnek bőv jajjai, 

Piramus haldoklik, 

hidegednek tagjai: 

Indulhattok könyveimnek 

keserves ár vizei: 

ajjaki hervadnak 

rejtekeznek szemei. 

Ah hogy éljek? élet nélkül, 

hogy legyek hív? hivem nélkül. 

Egy nap, egy hely, egy fegyverrel 

foszszon meg életünktől. 

