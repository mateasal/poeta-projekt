


M'óta megnyílt lyány eszem, 

sok legényenn járt szemem, 

‘ s víg maradtam. 

Észre vévén vággyokot, 

fellobtattam lángjokot, 

‘ s elszaladtam. 

Ámde hogy megsajdítottam, 

a' kiért most hervadok, 

nálla nélkűl, azt mondottam, 

búmban meghalok. 



Nem lelhetvén nyugtomot, 

elhurczoltam kínomot 

a' szilasba. 

Búmonn függvén gondgyaim, 

bellyebb vittek lábaim 

a' gallyasba; 

‘ s ott találván lomb színemben, 

kit szívemben hordozok, 

azt gondoltam, ijedtemben 

mindjárt meghalok. 



Rám szögezvén zög szemét, 

felmosolygta kellemét 

orczájának. 

Megköszöntött módosan, 

ingert adván nyájasan 

mély szavának; 

‘ s kérdvén, hogy zöld rejtekemben 

tán kegyesre várkozok? 

Azt gondotlam, szígyenemben 

töstént meghalok. 



Hallván, hogy nincs kedvesem, 

‘ s hogy csak búmot űzgetem 

tébolygással; 

vígasztalta szívemet, 

ébresztgette kedvemet 

eggyelmással; 

‘ s vágyakodván vallására: 

szívétűl mit várhatok? 

ah! most, mondám, eggy szavára 

élek vagy halok. 



Elkészítvén úttyait, 

végre titkos lángjait 

megvallotta. 

Ez fonnyasztó kétemet, 

melly meglepte szívemet, 

szétosztotta; 

‘ s átérezvén hő mellyemben, 

melly szerencsés lyány vagyok! 

azt gondoltam, örömemben 

mindjárt meghalok. 



Jó sokáig kínzottam, 

mert illőnek tartottam, 

habzásimmal. 

Már harczokra duzmadott, 

már alkukra olvadott 

gáttyaimmal; 

‘ s minthogy hinni azt kezdette, 

hogy hozzája langy vagyok, 

csak meggyóntam, hogy érette 

élek és halok. 



Nincs azóta víg napom, 

hogyha őt nem láthatom 

gallyasomban. 

Éjjel vászok kinzanak 

nappal gondok fojtanak 

magányomban; 

‘ s hogyha karjánn álmaimban 

mást csüggedni salygatok, 

felserkenvén, kínnyaimban 

csak nem meghalok. 



Már előre képzelem, 

mind derűl fel életem 

gyötrelmébűl, 

majd ha egyszer láthatom, 

hogy hajnallik nász napom 

kétségébűl; 

‘ s áh! ha végre szép nyakában 

mint menyasszony olvadok, 

nincs mód benne, hű karjában 

az nap meghalok. 



Jaj! de még ez meglehet, 

hosszú, hosszú két hetet 

kell kiállnom, 

a' sok óra-perczeket, 

mint esztendő-ezreket, 

átszámlálnom! 

Essetek ki életembűl 

tik tizennégy bús napok! 

Mert én addig szerelembűl 

százszor meghalok. 

