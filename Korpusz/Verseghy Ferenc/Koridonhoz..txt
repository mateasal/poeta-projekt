


Hasztalan ostromlod felséges igéretek által 

hódíthatatlan szívemet, 

furcsa eszű Koridon! 

A' mit az esdeklő szeretők nagy tűzzel igérnek, 

azt győzedelmes férjeink 

a' lakadalmak utánn 

többnyire hűltt vérrel jobb esztendőkre halasztyák. 

Módatlan esküvésidet, 

hogy soha semmi eset 

hű tüzedet hozzám nem fogja eloltani, még élsz, 

csak puszta szóknak ösmerem. 

Önnmaga sem hiszi azt, 

a' mit előnkbe terít, ki hitelt érdemleni nem mer 

eskütlen állításival. 

Hogy felemészti beteg 

szívedet a' keserű bánat, ha továbbra halasztom 

viszontagolni lángjait, 

szüntelen' emlegeted. 

Én pedig, óh Koridon! csak képmutatásnak itélem 

a' legkesergőbb bánatot, 

melly szomorú panaszit 

válogatott szókkal folyvást el tudgya beszéllni. 

Dagadni látom mellyedet, 

mint mikor a' vizekenn 

domborodik ‘s meg vissza lapúl minduntalan' a' hab; 

szerelmes orczád megpirúl, 

csüggedező szemeid 

fénylenek a' tűztűl, melly benned forrani látszik; 

‘ s ez éppen, a' mit nyíltt eszem 

rettenetesnek itél. 

A' lobogó lángnak dühödő tüze messze kicsapván, 

csak gyújt, emészt, és eltünik. 

Én Eleket szeretem. 

Nem fogad ő semmit; tüzeit nem festi előmbe 

szóval; szerelme nem heves; 

nem panaszollya baját; 

‘ s áh! Koridon, sebeit duplán kell érzeni annak, 

kinek keserve szótalan. 

Ollyan az én Elekem, 

mint a' néma Szegény, ki baját nem tudgya előnkbe 

hangos panasszal festeni, 

‘ s nyögve mutattya sebét 

a' könyörű Szívnek, melly tán melléje vetődik, 

még fürge nyelvű társai 

szánakodásra veszik 

a' legkegyetlenebb fösvényt kéréseik által. 

A' gyenge szívű Útazó 

láttya vajudni amazt 

dupla keserve alatt, ‘s önnkint kétannyi adóval, 

mint más Szegénynek nyújtogat, 

megtömi árva kezét. 

