


Nincs Bacchusnál a' nagy égben 

emberségesb istenség. 

Nálla nélkűl nincs inségben 

szivtágitó könnyebbség. 

Zevsz apjoknak nagy vendégi 

ásítoznak, alszanak, 

még Bacchusnak nedvességi 

jó kedvet nem gyújtanak. 

Ő a' földi vigságoknak 

lelkesitő gyámola, 

ő a' társos asztaloknak 

gondszéllesztő angyala. 



Mérges Zevsznek mennydörgése 

csak rémiti szivünköt, 

tűznyilának vak lökése 

gyújtya, rontya földünköt; 

még kegyetlen Marsnak karja 

tűzzel, vassal látogat, 

‘ s itt az emberséget marja, 

ott meg trónust irtogat. 

Farsangszőrű maskarákban 

üldözvén a' szépeket, 

nyögni haggya rút igákban 

a' leghűebb népeket. 



Nincs Bacchusnál a' nagy égben ‘s a' t. 



Júnó asszony tűkörénél 

arra tűzi gondgyait, 

mint forgassa fel férjénél 

a' világnak dolgait? 

Öszve fűzvén eggy igába 

a' kétféle sziveket 

dúzsnak, pórnak hajlékába 

hinti a' keserveket. 

Vénus addig szétcsábittya 

a' szerelmes párokot, 

‘ s búval bajjal nyomorittya 

bajnokinn a' bájokot. 



Nincs Bacchusnál a' nagy égben ‘s a' t. 



Ámor sákba rejtett szemmel 

lődözvén szét nyilait, 

meg vegyíti gyötrelemmel 

a' szerelmek' bájjait: 

itt eggy szépet meghódítván, 

jó nevére fótot tűz. 

Ott eggy vénet elbódítván 

langy tüzébűl csúfot űz. 

Még Vulkánus műhelyében 

sokkal rosszabb nyilt kohol, 

mellyel minket vak mérgében 

Zevsznek kénnye járomol. 



Nincs Bacchusnál a' nagy égben ‘s a' t. 



Bölcs Apollo szűz húgával, 

fényt akarván gyujtani, 

ép eszünköt nagy lángjával 

agyon szokta fojtani. 

Agg músái tar dalokkal 

koldúlgattyák pénzünköt, 

‘ s jól lakhatván, bölcs harczokkal 

háborgattyák kedvünköt. 

Plútó addig ásogattya 

földünkbűl a' kincseket, 

‘ s rút bűnökre csábitgattya 

velek a' kis lelkeket. 



Nincs Bacchusnál a' nagy égben ‘s a' t. 



Szép Diána hüs berkekben 

űzögetvén vadgyait, 

műkerűlő rejtekekben 

tölti túnya napjait. 

Lesre küldvén sok kutyákkal 

a' faluknak szépeit; 

a' honőrző Pásztorkákkal 

titkon űzi kéjjeit. 

Még friss Hermes várasinkot 

orcsürhével lepgeti, 

‘ s kinnal szerzett tárjainkot 

éjjel nappal véseti. 



Nincs Bacchusnál a' nagy égben ‘s a' t. 



A' mit e' sok istenségnek 

fel nem dúlnak kénnyei, 

nem haggyák az emberségnek 

azt Szaturnus' bélei. 

Felfalván a' nagy tölgyfákot 

kőszirtekkel birkozik, 

‘ s megrontván az érczmunkákot 

országokkal töltözik. 

Végre legszebb Szépeinknek 

ránczba szedvén arczait 

bajjal töltött életinknek 

felkonczollya napjait. 



Nincs Bacchusnál a' nagy égben ‘s a' t. 

