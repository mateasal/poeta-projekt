


Te, kit korodnak ősszei 

még el nem leptenek, 

‘ s kit már Hazánknak Szépei 

több tűzre vettenek; 

tekintsd meg egyszer hölgyemet, 

‘ s nyomozd ki díszeit; 

legeltesd rajta szívedet, 

‘ s itéld meg ékeit. 



Nézd, mennyi renddel sürgeti 

a' lejtnek módgyait! 

melly kellemekkel élteti 

mozdúló tagjait! 

Legényink öszve állanak, 

csak őtet nézgetik, 

‘ s azok köztt, kik most lyánzanak, 

legszebbnek hirdetik. 



Zsendűlő rózsát képzenek 

szemérmes arczai, 

hol gyöngyfejérbe sínlenek 

vérének habjai. 

Szemének kéklő fénnyei 

szelíden lángzanak, 

‘ s mosolygó csüggedései 

szerelmet gyújtanak. 



De már felünkre érkezik 

dalmérő lábainn! 

Öntött arannyal mérkezik 

hajfürtye vállainn. 

Eggy pillantása rám nevet, 

áthattya mellyemet, 

‘ s ammint mellettem lejteget, 

ellopja szívemet. 



Még egyszer vissza rám tekint, 

újjítván tánczkörét. 

Ah! most, most nézd ki részenkint 

bűbájos termetét! 

Imádgya bár az ízmajom 

vidéki Szépeit! 

én szebb Julimnak lantolom, 

még élek, díszeit. 

