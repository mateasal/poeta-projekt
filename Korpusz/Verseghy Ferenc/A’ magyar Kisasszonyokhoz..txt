


Még kis koromban elkezdettem 

tsudálni a' Leányi Nemnek 

hatalmas ékességeit. 

Nagy ihletéssel énekeltem 

hárfámon Tzipris' gyermekének 

érzékeny édességeit. 



Irígy haraggal öszve törte 

a' tisztaságnak Istensége, 

Diána, kedves lantomat; 

‘ s Klióval és Urániával, 

két rántzos homlokú leánnyal, 

kibéreltette tollamat. 



Tsak próbaképp ', nagy szorgalommal, 

megírtam én az Emberségnek 

legrégibb kábaságaít; 

és, mint a' megdühödt darázsok, 

rám estek, a' kik most is hintik 

az észnek tébolygásait. 



Urániával felrepültem 

a' fellegekbe, ‘s lefestettem 

a' Tsillagoknak rendgyeit. 

De, áh! elmémet megtepesztvén 

e' meglett Músa, nem dajkálta 

szívemnek érzeménnyeit. 



Kliónak háladatlansága, 

‘ s Urániának száraz ínnye 

felbosszontotta szívemet; 

elmentem tellyes holdvilágnál 

komor homlokkal a' ligetbe. 

keresni régi kedvemet. 



« Oh! tiszta Szűz! mit vétett néked? 

mit vétett nyájas éneklésem, 

hogy öszve törted lantomat? 

Adgy engem' vissza Ératónak, 

ki hajdan édes háladással 

fogadta fáradságomat.» 



Így zúgolódtam önn magamban, 

‘ s véletlen megrezzenni láttam 

egy zöld bokornak ágait: 

Endimionnak oldalától 

felugrott hirtelen Diána, 

és öszve szedte nyílait. 



« ‘ S te, a' kit ártatlan szerelmim 

olly nagy haragra gerjesztettek, 

te itt? egy Pásztor' karja köztt? 

És a' mit én tsak énekeltem, 

te azt valóban megtselekszed 

a' bokros rejtevények köztt ?» 



Ő illy szavamra eltakarta 

egy fellegforma szemfödéllel 

pirúlhatatlan homlokát, 

a' hóldvilág is elborúlván, 

tömött homállyal eltitkolta 

előllem álmos Pásztorát. 



Sietve mentem Ératóhoz, 

ki újjra öszve szerkeztette 

törött lantomnak ízeit; 

‘ s azóta megmeg ihletéssel 

éneklem a' Leányi Nemnek 

hatalmas ékességeit. 



Vadássza bátor a' borostyánt, 

ki bajnokversben harsogtattya 

Bellóna' véres hartzait, 

vagy a' ki fönn a' Tsillagok köztt 

hálátlan elmefuttatással 

fáraszttya gyenge szárnyait: 



Ha nékem a' Magyar Kisasszony 

kerékre fűzött szegfüvekkel 

felékesíti lantomat: 

ha egy futékony mosolygással, 

egy jóbaráti kéznyomással 

hálállya nyájasságomat: 



Ha versemet majd nedves szemmel 

majd óhajtozva eldalóllya 

hív Kedvessének karja köztt; 

‘ s ha gondos kézzel öszve hajtva, 

‘ s egy pántlikával általkötve 

rejtekbe zárja mellye köztt; 



Ha sóhajtás köztt szép kezéből 

síromra hintett Nefelejtsvel 

megtisztesíti híremet: 

a' Hertzegeknek sírhalmával 

a' bajnokoknak nagy nevével 

fel nem tserélem béremet. 

