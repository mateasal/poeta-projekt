


Tsalfa Psiche! mit mosolygasz 

lopva rám, ha nem szeretsz? 

Vagy talán, ha rám katsongasz, 

annyit tesz, hogy megnevetsz? 

Nem tudod, hogy kegytelenség 

eggy olly szívvel játszani, 

mellynek lángját hűtelenség 

el nem tudgya oltani? 



Én tenéked örvendezve 

áldoztam szerelmemet, 

‘ s ekkoráig tsüggedezve 

kértem furtsa szívedet. 

Kész is voltam kézfogással 

megszentelni vágyamat, 

‘ s lábaidhoz háladással 

tenni tellyes voltomat. 



És te gúnyolásnak vetted 

a' szokatlan esdeklést, 

‘ s ok gyanánt tsak azt vetetted, 

hogy nem szenvedsz rabkötést. 

Így futékony kedveidnek 

tág mezőket kémezel, 

‘ s nyája köztt sok híveidnek 

lepkeszárnyon repdesel. 



Ámde Ámor megboszullya 

még idővel vétkedet, 

majd ha véletlen feldullya 

jobb nyilával mellyedet, 

hogy megunván a' sokaknak 

állhatatlan lángjait, 

férjhez esküdtt asszonyoknak 

járni kezdgyed útait. 



Kéred akkor kedvesidtül 

önkényt majd a' rabkötést, 

kik ajánlott kezeidtül 

megvonnyák a' frígyütést. 

Végre eggy erőtlen vénnek 

hültt ölébe ütközöl, 

‘ s láng helyett a' sinylő szénnek 

hamva mellett fűtözöl. 

