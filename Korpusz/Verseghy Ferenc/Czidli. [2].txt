


Dámon, hát csak elfelejted, 

férjfi esküvésidet? 

Száraz szemmel sírba ejted 

pártod által Czidlidet? 

Hányszor kérted térgyeidrűl, 

hogy rabomnak tartsalak! 

Hányszor mondtad ösztönidrűl, 

hogy csak értem lángzanak? 



Két nap múlva, hogy kezemre 

fellobbantak vággyaid, 

elcsökkentek zártt szívemre 

tűzzel kezdett ostromid; 

‘ s megsajdítván ablakombúl 

szép Rozílis' termetét, 

elszaladtál udvarombúl, 

kóldúlgatni gyöngykezét. 



Jaj! mit kezdgyen árva szívem? 

Illy kegyest hol lelhetek? 

Harmad napja, nem vagy hívem, 

már is, nézd, mint söppedek. 

Térj meg vissza hűltt ölembe! 

még ma estig várhatok. 

Ah! de az'tán bús mellyembe 

eggy hegyes tőrt - álmodok. 

