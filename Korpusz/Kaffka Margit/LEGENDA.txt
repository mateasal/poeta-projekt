


Hallga csak! Mese szól. Ganges-parti nádban 

Ősbozót regélte, fehér éjszakában 

Ingó holdsugárnak. 

Parti szél hallgatta, röptiben elkapta, 

Ingatta-lengette, valahol elhagyta, 

Mikor belefáradt. 



- Sugaras hajnalán az öreg világnak, 

Mikor ifjú földén még istenek jártak 

És virult az Éden, 

Bűbájos csoda állt, szent paradicsomfa, 

Ágas-bogas, ékes gyümölcsbe borulva 

Az öröm kertjében. 



Szólt Bráhma: E fában kedvem telik nékem, - 

Áldással megáldom, malaszttal tetézem, 

Oly igaz, mint élek. 

Lelket csókolok rá. Leszen a termése 

Élő csodagyümölcs, - osztályosa, része 

Szívem melegének. 



És lőn, amint mondá. De hogy tovaszállott, 

Ott terem a másik, az ősgonosz Átok, 

A sötétség atyja. 

Éles tőrt von elé, s csak úgy tréfaképen 

A sok érző lelket elmetszi középen 

S otthagyja kacagva. 



Hogy a hajnali szél a lombot megrázta, 

Félgyümölcs, feleszív széthullt a világba, - 

Viharos pusztákba. 

Hangos lett az Éden fájdalmak jajától, 

Félszív a felétől messze került, távol 

S lett elhagyott, árva. 



Azóta mindmáig nem szűnt el az átok, 

A vihar még egyre járja a világot - 

És bár ázva-fázva, - 

Csupa gyászos lélek temetné a gyászát, 

Csupa társtalan szív keresi a társát, 

Sohasem találja. 



Olykor némelyikünk ujjongva fölérez: 

Véletlenül illik néha fél a félhez, 

Találomra épen 

De valami mindig hiányzik belőle, 

Fölébredünk tőle. A mi álmunk dőre, 

Messze van az Éden! 

