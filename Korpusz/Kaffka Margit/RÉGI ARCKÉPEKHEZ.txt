


Milyen helyes csöppség! Kis tömpe lábod 

Hogy terpeszted az első új nadrágba! 

Kis totyogósom, a gombos cipőkkel! 

Mért ráncolod úgy össze homlokod? - 

- Mesélik: egyszer nagy karéj kalácsot 

Majszolva az utcaajtóba ültél, 

Egy gaz darázs járt arra, megkívánta, 

Le is ült rá, de jaj, nem a kalácsot, 

Piros gyüszüszád harapta dagadtra. 

Te ott ültél rémülten, keseregve, 

Fényes szemedből csurgó, nagy könnyekkel... 

Én akkor, - szó ami szó, - már nagyocska 

Leány lehettem, táncórákra jártam, 

S ha láttalak vó'n bömbölni, szép fiúcska, 

Hozzád anyásan lehajoltam volna 

Síró szemed, kis orrod megtörülni. 



Ez iskolai ünnepély a zöldben. 

- A tanító bácsi pálcával int, 

Te hátrább állsz, s szelíden iparkodol 

Kidugni arcocskád két nyegle váll közt. 



Komoly, kedves fej már e kis diáké. 

- Akkor volt, úgye, hogy naplót vezettél 

Jegyezve mindég apró rossz szokásod, 

Titkos betűt írtál be, vagy keresztet, 

S figyelted a naptárban, hogy javulsz-é? 

Te kezdődtél már itt, rád ösmerek. 

... Én? - Kisvárosban szólt-szapult, anyányi 

Lány voltam akkor, nyugtalan, kacér, 

Világgá küldtem első árva kérőm, 

Bár szörnyen féltem, sohse visznek férjhez. 



Itt már kamasz. Izmos, busa legényke, 

Sok torna- s bajnokverseny győztese, 

Önképzőkörben nem költő-zseni, 

" Abszolút geométriárul" olvas, 

Az osztályfőnök sincs tisztába véle, 

Nem figyel az órán, s hogyha kihívják, 

Az eredményt más módra hozza ki. 

- Az első bakfis derekához nyúlt már, 

De érettségi bankett hajnalán 

Forró szégyennel, dúltan megy haza, 

S megesküszik, hogy "soha-soha többet !" 

... Nekem már akkor megvolt a fiam. 



Ni, hogy felnyurgult! Egyetemi polgár. 

A nyakkendője byroni kötésű, 

- Az ismeretelmélet fogta meg, 

Lényeget kutat, s a léten borong. 

Így kilendülve milyen is lehettél? 

- Sok "szabadság " -gal, sok "eszmecseré " -vel 

Élted hű-hós, diák-leány szerelmed, 

Beszereztél te is lázt, forradalmat, 

A nyárspolgári morál megvetését, 

S jaj, csöpp hián bizony, tuberkulózist. 



... Akkor, futtában láttuk egyszer egymást, 

És meg se láttuk. Milyen messze voltunk! 

" Kevés időm van !" - gondoltam, s lihegve 

Farsangoltam verset, szalont, szerelmet. 



S ez végre - nincs is messze multba már, 

Alatta négy-öt évre vall a dátum. 

Rendes külső, szemüveg, nyugodt profil. 

- Messze, komoly föld, derék nép, hűvös ég 

Gyorsan érlelt, s közel hozott magadhoz. 

Sokat láttál és jól magadbanéztél, 

S megláttad, hogy csak a részletbe van remény, 

A lényeg rejtve; vallás, vágy, poézis, - 

De a kicsinynek sok élő kérdése van, 

S bár nem "igazság ", termő összefüggés, 

Mit száz türelmes kísérlet kinál, 

Törvényei a fogható világnak. 

S még erre is milyen kevés egy élet. 

Egyszerűség, alázat, odaadás 

Mennyi kell, hogy csak egy lépést tegyünk. 

" ...Dolgozni, amíg mécsünk ki nem alszik." 



Van még egy kép: Itt vagyunk, - mi vagyunk. 

Két lehajtott fő, két beteljesült sors. 

- Hol, - melyik titkos fészkén az Időnek 

Pattant fel okok és történetek magva, 

Két távoli, vak sejt hogy így utazzon, 

S munkák, bajok, szerelmek, kínok útján 

Ily egyszerűen, ily hiánytalan, 

Ilyen öröktől és örökig letten 

Egymásra s egyén-magára találva, - 

Így boldogan... boldogan hazatérjen? 

