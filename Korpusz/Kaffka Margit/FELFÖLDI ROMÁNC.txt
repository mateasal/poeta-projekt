


A Jézus meg Péter nagy fáradottan 

Szállást kértek estennet egy majorban. 

Ám kérleli az asszony: "Nincs helyem! 

Nehéz órám megjő ez éjjelen. 

A ház kicsiny. Zokon ne vedd, uram! 

- Messziről jöttök? - A pitvarban van 

Friss szalma. Azon elnyughattok épen !..." 

És megköszönték az Isten nevében. 



Éjfél előtt hördül nehéz nyögés. 

Neszel Péter: "Segítsd uram a jámbort !" 

" Eredj Péter, nézd meg milyen a hold ?" 

" Kinn jártam, uram, vérszín tűzbe volt." 

" Fordulj be hát! Még nincs itt az idő; 

Gyujtogató, ki most világra jő." 



Éjfélkor hallik panaszos sirám. 

" Tedd, hogy megszabaduljon már, uram !" 

" Eredj megint és nézd: a hold milyen ?" 

" Nézvén - késformát vélek látni benn." 

" Fordulj be hát! Még ez sem jó idő! 

Embervért ont, ha most világra jő." 



Éjfél után szörnyü jajszó üvölt. 

" Uram, segélj! Uram, nem hallod -e ?" 

" A holdat Péter ! "... A hold tiszta már. 

Felhőtlen égből telt, fehér sugár. - 

Most megbékél az Isten és a nő; 

Ember születik. Betelt az idő! 

És enyhe, szent csöndesség lőn a házban. 

