


Novemberestén, - párás, szürke légben 

Végigsuhant fehéren, - hófehéren 

Zsibongó utcán, téren. 



Hol kába fényt szór minden kirakat, 

A sivár, gőgös ívlámpák alatt 

Sietve elhaladt. 



Míg karcsú árnya a házak falán 

Úgy fut utána - üldözi talán: 

A gondűzött, a szomorú leány. 



S egyszerre, - megáll a sarkon. 



Ott benn, a kávéházi füstbe, fénybe, 

A csúf, közömbös, hétköznapi létbe, 

Ott, - valaki. Ez ő! Nem tévedett! 

- - Elnézve sürgő emberek felett 

A férfi. Szeme, az utcára téved, - 

Nem száll belőle tűz, se vágy, se élet. 



Egyhangú közöny az arcon. 



Egy pillanat. Csak amíg átsuhan 

Egy szíven a ború. 

Míg széttekint - magába, társtalan 

Egy lány ki szomorú. 

Egy pillanat, míg az emlékezés 

Zokogva tör elő. 

Egy pillanat csak. És szemükben ég 

Sóvár, tüzes, dacos gyönyörűség, 

A mindent feledő. 



Csak ennyi! És míg gyorsan összefogja 

Remegő kézzel sötét köpenyét, - 

Megcsukló vállal, - tétovázón, félve 

Vagy visszahívó, édes szót remélve 

Megindul, - a ködbe, - odébb. 

