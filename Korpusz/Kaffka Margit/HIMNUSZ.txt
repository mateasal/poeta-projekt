


Ím harsonaszóval riad a reggel, 

- Szűzi, gyönyörű dalia ő, 

Harchercege, jő sugárseregekkel, 

Hullámkék palástján fény a redő, 

Ránknevet tág aranyszemekkel... 

Ó, áldott, áldott! 

Újnak mutatja a világot. 



Jöjj távoli balzsamokkal, 

Jöjj, dús, rakott kosarakkal, 

Szép hajóid tülkölve öntsék 

A szigetek aranygyümölcsét! 

Te vagy a gazdag bárkás! 

Te vagy az üde kiáltás! 

- Itt egy megsarcolt, inséges város, 

Minden utcája romos, halálos. 



Hős istenkakas, sugártarajas! 

Kiáltsd fel szívem sok zegzugos házát, 

Verd dobra, mi bennem multas, avas, 

Csináljunk egyszer még tabula rasát! 

- Mosd ki a hullákat friss tengerárral, 

Temessek tegnapot únt kegyelettel, 

Tanuljak repdesni növendék-szárnnyal, 

Utólszor, egyetlenegyszer!... 

Ó, gyermeki reggel! ó isteni reggel! 

