


Fehér a föld, fehér az ég, 

S a hófúvásos táj felett 

Kereng, leszáll, meg felrepül 

Setét, zajos madársereg. 



Szeret, gyülöl, eszik, iszik, 

Csácsog, pöröl, él mindegyik... 

Ki érti meg a csókaszót 

S a varju-szívek titkait? 



Csak egy fekete bús madár 

Ül egymagába a fatőn, - 

Gúnyaszt és nézi társait 

Közömbösen, kételkedőn. 



S a furcsa kérdés úgy gyötör 

A többi száz talány között: 

- Elvonult bölcs-é az az egy 

Vagy boldogtalan számüzött?! 

