


A zordon, sziklai várban, a Sória-Mória hegyén, 

Száz rózsa kinyilt ma csudásan; rózsábul az út, a sövény. 

És sürgeti, kelti a szellő, hogy illata, illata szálljon, 

Hadd lengne, suhanna a légben száz ifjúi rózsaszín álom. 

Mert rózsa nyilott a kövek közt, omladozó, bús hegyi várban, 

A szeme fényes, - tizenhatéves, szép, rózsaszínarcú leány van, 

Haj, mesebeli szolgahad! Amikor int, 

Teremjen, sürögjön a kedve szerint. 



Ám eljöve orvul a tündér, a haragvó, 

És szólt szigorúan: "Ejh, mit az álom! 

Jer, küzdeni, élni! Peregjen az orsó, 

Oly rendes, józan e munka, leányom !" 

Haj!... Tőr van a guzsalyban, és fogan az átok, 

Szép, illatos álmait van-é, ki megója, 

S ha fagy merevíti a lenge világot, 

Vad tüskebozót lesz a rózsa, a rózsa. 



És vége az üdvnek, és vége a dalnak, 

Hullnak a földre, a sárba a rózsák: 

Fakul, kihamvad a mosolya annak, 

Kit megsebezett a valóság. 

Nagy csend van a szívben, és csend ül a várba ', 

Denevér surran, a multbul egy árnyék... 

Ám hős lovagifját még valaki várja: 

Nem holt vala meg, csak alszik a lány még. 



Peregve az évek sorba letelnek, 

És egyre sürűbb lesz a tüskebozót. 

Óh, menteni kén ezt a kárhozott lelket! 

Óh, mondani gyorsan a varázsige-szót. 

És jő a királyfi végtére, sokára. 

Hős, ki egy sárkányt maga lebírna, 

S oly szép, daliás! Jön, feltör a várba, 

S hull egyre, halkan a halott leányra 

A rózsa, a rózsa szirma. 

