


Én sokszor néztem hátra és előre. 

Szemeim, e szörnyű szemek 

Egymásba-láttak lendülést, hanyatlást, 

Dolgok színén visszájuk átütött, s a szón a célzat 

És lovagi vért alól a lóláb kitűnt. 

... Egyszer egy leplezett szív mélyére is leláttam én szegény. 

Azontúl hiába takartam el már az arcom, 

Hiába futottam hűs, puszta mezők felé, 

Mindent láttam. Elért a tűz-eső, 

És lepeltelen szívemen nem volt sebhelynyi ép. 



Akkor megszánt az ég kegye. Kegyelmes büntetést, 

páncélt adott reám, jegeset, fehéret, - 

( Elvesztem volna nélküle rég.) 

Sebhelyes, kitakart valómra áldott kérget, 

Tisztát, keserűt, kristálykeményet, - 

Könnyeim maró savával betakart engem az ég. 

Azóta nem futok. Meg tudok állni a mezőn. 

Bálványként állok őrt az útfelen merőn, 

S nem láthatom, csak azt, ki szembejön. 



Szembejönnek a hegyről koszorús, ifjú leányzók, 

Hosszuhajú hajadonok láncfüzér-táncba. 

Moáb és Hámmon jövendő anyái tán... Jöhetnek! 

Elhagyott kerteim felé sietnek dalolva szegények. 

A ligetben áldoznak majd vértől csepegő galambot, 

Ahol koszorúm lehullt... De bölcsebbek tán e szűzek. 

Most már én - kőszobor, - állok! 

Nem verik át szívem a csókok, mögöttem csattanók. 

Nincs közöm az öleléshez, mit szőlleim lugasában 

Rájukölel a kar, mely egykor engem ölelt. 



Jaj, ugyanaz a kar és ugyanazok a kertek! 

Most másra hullnak a szent szók, és másnál vannak a percek, 

S a régi, sarlós boszorkány ott úszik az égen, - a hold. 

Ugyanaz a hold, ki tanúja volt, 

Ki hallotta szavaink csatáit, véremhullató viadalt, 

És látta sebesült szívem és látta leplezett szívét. 

... Ó, hogy azóta is jár-kel a hold még, és szagosak a tavaszi kertek, 

De itt kénköves essők vertek, itt minden hamu és üszök. 

Mindegy! - Én magosan állok. - Majd szívemig átkövülök; 

És hószínű kristályvalómon egyszer csak átsüt a hold. 

