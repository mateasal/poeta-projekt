


A mi kadétunk új mesébe kezd, - 

Sok asszony csügg szaván, 

Megint az apród szerepel, a régi, 

S a szép királyleány. 



A hölgy szíve a rács megől epedt, 

A fiu kinn dalolt, 

Nem látta más, csak a diszkrét öreg, 

A teliképű hold. 



Zengett a lant, - és ah, - szakadt a húr, 

Nem látta, csak a hold, - 

Megtudta mégis a király, kinek 

Vad, kemény szíve volt. 



Hívatja, s mond itéletet szegény 

Fejére, - iszonyút. 

Sötét börtönfenékre küldi őt, 

A halovány fiút. 



S most, - hölgyeim, - részvétük esdem én, 

- Szólott a zord király: 

- Ama börtönbül két ajtó viszen, 

Mindkettőn könnyű zár. 



Ha vakszerencse kedveli e gazt, 

Válasszon, - akarom! 

Az egyiket, ha nyitja, - nászruhában 

Várja legszebb rabom. 



Az egyik ajtón esketésre készen 

Egyházfi, mátka, pap, - 

Új szerelem úgy vezekli a régit, 

Mire feljő a nap. 



A másik ajtó, - színre és alakra 

Mindenben egyező, - - 

Ám halálok halála várja menten, 

Ha oda nyit be ő. 



A másik ajtó színre épp olyan, 

És rajta könnyű zár, - 

Ám ott, megette, - vakmerő fejére 

A pallos éle vár. 



Szól az itélet. S hosszú börtönéjen 

Virraszt szegény gyerek. 

Ez a pokol legrémesebb talánya! 

Ki oldja, - fejti meg? 



A két kapu hallgatva rámered, 

Jaj! Mittévő legyen? 

- És a királyi hölgy sem alhatik 

A lágy hóselymeken. 



Nos, - hölgyeim, - szerelmes szív előtt 

Maradhat -e talány? - 

Pirkad a reg, - és ablakáho' surran 

A szép királyleány. 



Asszonyfurfang előtt van -e titok, 

Bár tömlöcéj fedi? 

- A szép bűntárs a börtön ablakán 

Kopogva, - int neki. 



Ám, - hogy melyik ajtóhoz küldte hát? 

- Kiváncsiak nagyon? - 

Eddig az én mesém. Önök a többit 

Fejtsék meg asszonyom! 



Elhallgat a gonosz kadét, 

És néma a szalon -, 

Csak egy kínai bólint, vigyorog 

Porcelán asztalon. 



S a kékszemű Annie halkan sóhajt: 

- Megmenti, tudom én! 

S ha ifja egybekelt a rableánnyal, 

Maga zárdába mén. 



És szól a miss: Magam is azt hiszem, 

Ám úgy még nemesebb, 

Ha búcsú nélkül, nyomtalanul tün el, 

Égő szívén a seb. - - 



Az őrnagyné töpreng: Ha esze van, 

Azért a lány - marad, 

Mért adnók fel a szerelem jogát, 

Egy - házasság miatt. 



A szép Edithnek ajka megremeg, 

És szól sietve: Nem! 

Ezerszer inkább halva tudjam én, 

Minthogy másé legyen. 



Egy asszony hallgat. Álmodozva ring 

A hintaszék ölén, - 

S hazudja: - Ah - halálba küldeném, 

S meghalnék véle én. 

