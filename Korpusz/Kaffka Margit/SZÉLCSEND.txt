


Értek, felejtek, megbocsátok! 

A szomorúságot 

Úgy öltözöm, mint köznapló ruhát. 

Azt mondom: "Nincs már mondanivalóm !" 

És nincs tovább! 



Percek szűzességét már nem zilálom. 

( Bús jóra-változásom !) 

Terellek máshoz, drágák, - béke rátok! 

Szánom és szívelem e mást 

És megbocsátok. 



Eltökélt, szelíd tagadás 

Úgy tapad rám, mint óvó, puha kendő. 

Semmi leendő. 

Csak zengő, altató sohák 

Kongatnak a szívemen. 



Már nem tudom, kiért sírok, 

( Cserélem, vagy feledtem ,) 

Ha néha sebten 

Fújom el este a lámpát 

S felrémlik, mint álom, a régi ok. 



Tán új ok ellen fétisül nekem. 

Mert az új - idegen, 

Mint vendéglátó házban a cseléd. 

Hogy tegezzem? Hogy mondjam a nevét? 

Vendég vagyok csak, s nyűtt podgyász velem. 



Így ösmerem 

Szívem! - 

( Kongatnak rajta félrevert sohák 

Messze tűzvész-csodát.) 

Benn valahol tobu-szentélyek vannak, 

Órák, szavak, szobák, 

S tudom: meghalok, ha nem tisztelem... 

- Jaj, most is hazudok szegény, bolond magamnak! 

