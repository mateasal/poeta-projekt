


Van egy leány, - csak a mesébe él, - 

Mondják, - nem is különb a többinél. 

Elszállt fölötte édes, röpke mult, 

Siratni vágyott, - kacagni tanult... 

Ám akik szánakozni jobb szeretnek, 

Sehogysem tetszik a jó embereknek, 

Fürkészik arcát reggel, - látni vágynak 

Könnyek nyomát, virrasztott éjszakákat, 

S a vigalomba ha elfárad estve, 

Föléhajolnak az álmára lesve, 

Összesúgnak a bölcs, jó nénikék: 

"- Hajh, a régit, - most is szereti még !" 



S van egy ember. Mesevilágba jár, 

Nagy álmodó, de jobb százannyinál, 

Szemébe néz csak, - aztán mitse kérdez, 

Kézenfogja és nem nyul a szívéhez, 

Elmúlt szerelmet sohsem emleget, 

Kímélve, félve kerül egy nevet, 

- Nagynéha kérdi meg: - "Nyugodt egészen? 

Hisz tudtam én: meg fog gyógyulni szépen, - 

Hisz mondtam én, hogy el fog múlni, lássa, 

A beteges, az ideges varázsa, - 

Rámfigyel? Ő rá gondol? Úgy -e nem ?!" 

- Súgja a lány: - "A régit szeretem !" 

