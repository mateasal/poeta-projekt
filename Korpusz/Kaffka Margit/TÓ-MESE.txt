


Zsombék fenekén, hinár sürüjén 

Ott alszik a mélyben a vízilegény. 

Ott szélbe se hallani habsuhogást, 

Csak néha, ijedve, ha zizzen a nád. 

Míg fenn van a nap, 

Nem csobban a hab, 

Oly félve suhan, mert könnyű az álma 

Gyöngyházcsiga-héjbul emelt palotába - 

S megvetve az ágya van ifjú szívekbül, 

Megtépett, elkínzott leányszívekből. 



Mert néha sóhajtva feljön a habbul, 

Lányszívre vadászni a parton elindul, 

Szép, ifjú alakba bolyong az erdőn, 

Van, hogy a faluba, fonóba is eljön, 

És hogyha lát 

Tüzesszemű lányt, 

Megrontja, megejti a víziember 

Örvénylő, zivataros szerelemmel. 

És hogyha ölelte, kitépi szívét, 

Elhozza, lehozza a mélybe szívét. 



De egyszer a parton, hogy lopózva megyen, 

Ott ült kövön a csudaszép idegen. 

A szeme acéltükör, a karja fehér, 

A könyje omolt... és nem tudta miér '... 

Mégis kacagott 

És nézte a habot, 

Még futni se indult, - amíg közel ért, 

Elvárta, bevárta a vízilegényt. 

Az félve ölelte, kereste szívét 

S nem lelte, - seholse találta szívét. 



Oh mondd te! Ki vette a szívedet el? 

Vagy tán nem is volt neked sohse? Felelj! 

Szólj, merre keressem a szívedet? 

A világ végére is érte megyek, 

Szólj, meglelem én! 

Te szép, te szegény! 

Csak jőjj te le hozzám, ott van szív elég, 

Mind neked adnám. De maradj! Hova mégy? 

És indul a lány keresni szívét, 

A messzehagyottat, az árva szívét... 



S azóta a mélyben, hinár sürüjén, 

Gyöngyházpalotában a vízilegény 

Nem alhatik, ah olyan szörnyű az álma 

Gyöngyházcsiga-héjbul emelt palotába. 

Feljön a habbul, 

Sóhajtva elindul 

És bolygva az erdőn mindszerte kiált, 

Keresi az acélszemű, hókarú lányt, 

Mert annak sohase látta szívét, 

Elvette előtte - más a szívét. 

