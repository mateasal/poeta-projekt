


Repkénylomb mélyén, mélyen, 

Merev álomkevélyen; 

Márványszeme csukott; - 

Álló, nagy, ősi bálvány, 

Örök vizek magányán, 

Titokszerűn nyugodt. 

- Arca: az Ismeretlen; 

Vak kőbe süllyedetten 

Még fel nem ocsudott. 



Félrelief az anyagban; 

( Az asszony léte abban) 

A fej: a rég aluvó. 

- Keble sokassan áldott, 

Imletni a világot 

Száz teli bimbaja jó. 

Bár tompa fél-imetten, 

Így nyujtja kérdezetlen; 

Nagy, suta Adakozó. 



Csípőtől lábig pólyák 

Zsarnok kötéssel óvják 

Nyithatlan mereven. 

- Van-é rejtelme, mélye, 

Sajátja, lelke, kéje? 

Nem tudhatja senkisem. 

Rótt állatokkal népes 

Írása mit jelképez, 

Olvassad így: Szerelem. 



Néki egyremegy. Állván 

Lombok, vizek magányán 

A mélyen aluvó. 

De imletni világot 

Ezer alakkal áldott 

Dús kebele örökre jó. 

