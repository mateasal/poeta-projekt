


Én nem tudok 

A csendről, melybe száz forró titok 

És jövendő viharok lelke ébred; 

Hol nászát üli száz rejtett ígéret. 

A csendről, melyre mennydörgés felel, 

Idegzett húr most, oh most pattan el, 

Vagy fölzengi a nagy harmóniát, 

Az életet, az üdvöt, a halált, 

Mindegy! Valami jönni, jönni fog! 

- - Ily csendről nem tudok. 



De ismerem 

Hol bús töprengés ág-boga terem, 

A csonka mult idétlen hordozóját, 

Sok, sok magános, lomha alkonyórát, 

Melyből a szótalan, közömbös árnyak 

Vád nélkül, halkan a szívemre szállnak, 

S a szívnek várni, - várni nincs joga, - 

Úgy jő a holnap, ahogy jött a ma, 

Míg percre perc születni kénytelen, 

- - - E csöndet ismerem. 

