


Most új dalok hegedősei járnak, 

Tépett szárnyú, nagy viharmadarak, 

Lázongás kereső, vad, nyugtalan árnyak - 

Vajúdásuk termékeny, gőgös, szilaj álmak, 

Prófétái ők démoni, ősi csodáknak, 

- Ám betegek, bénák, furcsák, szomorúak. 



Az új kobozok kúsza ütemre ha lelnek, 

Múzsájuk az asszony, aki hattyut ölel: 

És zengik, amit csak bomlott agyú sejthet, 

Ihletük méregpor, bús mákvirág kelyhek, 

Iromba daluk tép, zaklatja a lelket, 

- Ám kobzukon a jövő szilaj himnusza kel. 



És eljön a jövendő, amire várnak; 

Egyenletes, szabad, munkás, erős, 

Emberek jönnek, étkesek, vidámak, 

Asszony, ki szürke, dolgos, rendes állat. 

Szerelem, melyben nincs gyönyöre gátnak, 

Oh jaj, - szegény, szegény sok új hegedős! 

