


Ős Kaldeának három szent öregje 

Ama kicsiny jászol körül megáll. 

És szól az első kegyes ámulattal: 

" Hozsánna néked, újszülött király! 

A régi jósigék betelve nálad, 

És mérhetetlen a te dicsőséged! 

Fénylő arannyal, Izráelnek fénye, 

Szegény, agg szolgád hadd szolgáljon néked !" 

S a halvány asszony halkan kérdezi: 

Honnan való vagy, nyájas idegen? 

" A szavad ékes, föl nem érem ésszel, 

De, - nem tudom, - úgy elszorul szívem !" 



És szól az ifjabb: "Hadd köszöntlek én is, 

Próféták lelke, igéret fia! 

Te vagy szava a pusztán kiáltónak, 

És Téged hallván, megtér Sodoma. 

A te neved elterjed Alajonban, 

Mint illatozó nárduskenetek, 

Szűzek követnek liliomos mezőkre 

Téged. Ah, e tömjén illik neked !" 



Felel az asszony: "Ifjú bölcs, bizonnyal 

Jól ismered te mind, mi írva van, 

De - kis szegényem itt e durva gyolcsban - 

Tán álmodom. Nem értelek, uram !" 



A harmadiknak olyan bús az arca 

S oly hosszan nézi Mária fiát, 

És szól: "Asszony! Míg az idő betelnék, 

A te szived is hét tőr járja át. 

Akit te szültél, gyötrelemre szülted, 

Mert szólni fog, és nem lesz, aki értse; 

Szeretni fog és száz ocsmány szitokkal 

Epét meg myrrhát nyujtanak feléje." 

Az asszony felriad. Reszketve, sírva 

Keblére vonja szunnyadó fiát, 

És könyörög: "Óh, szörnyű a beszéded! 

Én értelek! Uram, ne mondd tovább !" 

