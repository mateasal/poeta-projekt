


Habos párnákon vívódik egy asszony. 

Szemére halkan, reszketőn suhan 

A végső árnyék. Lenn, az ágy fejénél 

Virraszt a férfi sápadt komoran. 



Már alighogy zihál, 

A szívverése halkabb lesz, eláll. 

A végső percben megmozdul az ajka, 

Vonagló szókban, töredezve, rajta 

Egy élet kínja, vádja ott remeg: 

" Hazugság volt! Soh'sem szerettelek! 

Valaki egyszer szívem összetörte, 

Elhagyva, árván jártam a világon. 

Te akkor boldogságot kértél tőlem, 

Én hittem, hogy a békét megtalálom ..." 

De ezt a hangot fül nem hallja már, 

Hullámot nem ver, visszhangja se kél, 

A szók értelme elhal születetlen... 

S hűlő kezére ráborul a férj. 

