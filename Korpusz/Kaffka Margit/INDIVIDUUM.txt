


Vérző ököllel, sírva döngetjük, víjjuk, verjük 

Örök-hiába e rémes ködboltot, az én-falat. 

Siket echó felel: Magad vagy! Magad! 



Jaj, kisértet-arcok az emberi arcok! 

Mozog az ajak. Mindnek két, nagy szeme van. 

- Az ő szemükkel csak egyszer nézhetném magam! 



Mit tükörből látok, nem igazi arcom! 

Futnék tőle - én szörnyű varázzsal vert. 

Kit kérdezhetnék? Nincs más! Embert, embert! 



A csillagok földén sincs senki, senki társ! 

Egymásra-hagyattunk az űrben, egy-vérek e földszigeten, 

- S nem tudhatom, hogy mit érez a kisgyerekem. 



Üres ivorgolyók ürege zár egyenkint. 

Gurul velünk, vagy áll. Nagynéha összecseng. 

Mit tudhatunk a szűk sötétbe bent? 



Érthetjük -e rendjét forgásnak, ütközésnek? 

Tekéznek-é velünk ismeretlen, nagy kezek? 

- S hova ejtenek, ha leejtenek? 

