


Jó volna már halva látni, 

Ártatlan néma halottnak, 

Beszórni ibolyákkal, 

Beharmatozni könnyel! 



Képe, mely torzul folyvást, 

Rongyoltan haloványlik 

Szívem vakult tükrében - 

Rögződne régi színekkel. 



Nem jönne senki hozzám, 

Ki kezet fogott vele aznap, 

Nem híresztelnék hirmondók: 

Ezzel is, azzal is látták. 



Én is mind egyedül járnék, 

S gondolnám dac nélkül, pihenten: 

" Mért is lett volna jobb hozzám? 

Életemnek többje volt ő így." 



Az útja már ferdére fordult, 

Rossz plánéta alatt járt épen, 

Amikor sorsomba tévedt, 

S nem kérdve: "Szabad ?" - benyitott. 



De ennek már vége, vége! 

Itt rossz órában láttuk meg egymást, 

Tán mához százezer évre 

Illőbben találkozunk! 



Igy búcsúznám: Béke, béke! 

Megáldanám halottam! - 

Beszentelném szelidült könnyel 

Betakarnám ibolya-gyásszal 



És szabadulnék végre, 

És szabadulnék végre! 

