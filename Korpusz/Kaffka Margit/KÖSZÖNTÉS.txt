


Jó estét emlékek. Adj Isten, álmok!... 

Kékszemű ködben tünedeznek, szállnak 

Foszlányai a sugárteli délnek, - 

Lengő, testetlen árnyak már, - nem élnek. 



Rég volt, - hogy száraz szemmel, lázban égve, 

Némán dobáltam a kályha tüzébe 

- Hogy zizegtek, hogy hullt a pernye rájok! - 

Régi levelet, elszáradt virágot. 



S ma - ócska holmi közt, - adj Isten álmok! 

Egy ittfeledt írásra rátalálok... 

Elrejtem gyorsan, senki meg ne lássa!... 

Mégis - csak nem küldhetem a padlásra? 

