


Kilenc kis táviró-kisasszony 

Oly aggódalmas reggel óta; 

Lesik a jelzést: "Semmi, semmi !" 

" Ah, jönne bár! Fordulna jóra !" 

És illan a perc, száll az óra. 



Egy tiszti szolga hozta reggel, 

" Válasz fizetve ..." - a szöveg: 

" Ha nem jő hír, hogy megbocsátott 

Ma délig; - jól van! Nem szeret! 

Egy kis golyó... Adieu! Megyek !" 



Ah, - tízre jár! (A hadnagy úr most 

Gyujt káromkodva egy szivarra, 

Biztatja bőszen a szakaszt, hogy: 

" Át! Jobbra nézz - és indulj balra ! ") 

"- Tíz óra, hajh !" - "Ma délre halva !" 



" Beszterce !" - "Semmi! Gabnaárak !" 

" Ez az! - Ujsághírek csupán !" 

Az arcuk ég, a szemek könnybe, 

Úgy les szorongva mind a hány, 

- Kilenc kis szorgos, szürke lány. 



"- Tíz óra !" (Valaki e percben 

Hölgyére gondol - mosolyog.) 

- "Oh, végre !" És megcsuklón, félve, 

Mint síró asszony remegése, 

Zörren a gép, - s kopog, kopog: 

- "Nem haragszom! Rád gondolok !" 



A fülledt terem egy sóhajtás, 

A zörgő munkazaj pihen... 

- S villanó, - fátylas szárnyon szállva 

Átcsillan a regény varázsa, - 

Rejtett, szerelmes, idegen - 

Kilenc szegény, jó kis szíven. 

