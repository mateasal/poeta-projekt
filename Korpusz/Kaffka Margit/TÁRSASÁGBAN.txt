


- "Jó estét asszonyom! A bálon 

Hiányzott, mondhatom !" 

- "Nem gondoltam, hogy itt találom, 

De - örülök nagyon !" 



- "Egy zugból oly régóta nézem. 

A férje nincsen itt ?" 

- "Az uram? Igen - a vidéken 

Valahol utazik! 



De... holnap délre visszavárom !" 

- "Ki hitte valaha... 

Hogy megszépült a lagunákon !" 

- "Milyen gyerek maga !" 



- "Az öreg urat láttam tegnap, 

Haragszik még reám ?" 

- "Dehogy! Mióta férjhez adtak, 

Jobbkedvű az apám !" 



- "És mióta nem jártam arra 

Mi újság a tanyán ?" 

- "Ottkinn? Csak a lugastól balra 

Kidőlt a körtefám." 



- "A virágos? hisz nincs egy éve, 

Hogy ott ültem veled !" 

- "Valami titkos betegsége 

Már akkor lehetett." 

