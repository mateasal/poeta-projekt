


Az én két fáradt asszonykezem 

Hogy milyen lágy, amikor simogat, 

Mily enyhén tárul, amikor ad, 

Terajtad ösmerte meg. 

- Köszönöm neked a két kezemet! 



Szemem, a bágyadt, bús tükröző 

( Áldott csoda ez !) sorsodba nézett, 

És megtanulta, hogy tiszta szövétnek, 

Betlehemcsillag, égi vezér... 

- Áldjon meg Isten a két szememér! 



Mindig azt hittem: rút vagyok, 

Csak durva vágyra hangoló, 

Szívet bájolni nem tudó. 

- Te megszerettél, - s rámigézted 

Ezt a halk, esteli szépséget. 



Oly csúnya volt, mit eddig éltem; 

Kevert, pocsékló, fél, törött!... 

- Most a multam is rendbejött, 

Ahogy tenéked elmeséltem. - 

Mert láttad sorsom: megszerettem. 



Nemes, szent csordultig-hited 

Aranykelyhét felém kínáltad, 

Szerelmed grálborát ajánltad. 

Most már, míg élek, szent leszek! 

Felmagasztaltál; fent leszek; 

Mindig "te színed előtt" járva... 

Ó hála, hála, hála, hála! 

