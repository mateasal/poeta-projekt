


Jer, csöpp matrózom! Építünk hajót! 

Kis nyírfakérget bordának te hozz, 

Én sássziromból tűzök lobogót, 

Árbóckosárnak jó egy makktoboz, 

Rúd lesz a pimpó szára, és a vad 

Réti füvekből szigonykötelünk. 

A szél is kedvez. Csillog a patak. 

Dördüljön ágyú most! - Isten velünk! 

Csak rajta! Oldd! Vigyázz! Hahó, hahó, 

...Már indul a hajó! 

Kicsiny hajó, ezüsthajó. 



Messzesuhant. Hajlong színén a habnak, 

Virágos partok közt repül, repül... 

Mögötte erdők, rónák elmaradnak, 

Idegen habok árján - egyedül. 

És im, a tenger kék ölét kitárja, 

Fehér sirályok repdesik körül, 

A távol part aranygyümölcse várja, 

Ott lomha sziklán karcsú templom ül. 

Márvány hidak, száz oszlop... csillogó, 

Köszönti mind. Honnan jösz, kis hajó, 

Aranyhajócska, ezüsthajó... 



Eltűnt? - Ne sírj! Majd nagyranősz fiam. 

Építeni fogsz. Lesz még hajód neked! 

Küzdeni fogsz lángolón, dacosan. 

A két karodba lesz csupán hited, 

És szólni fogsz az ismeretlen népnek, 

Tűz lesz a szavad, hit, szenvedelem, - 

Távol partok lakói összenéznek: 

" Ki szólt? Ez Ige ismerős nekem !" 

Honnan jöttél, titkos hatalmu szó? 

Mint a kincsekkel megrakott hajó, 

Zengő hajó, csodás aranyhajó. 



Így futja be, lásd, a föld kerekét 

Ezer meg egy ezüst-aranyhajó. 

Áldott szívekből pazarolva szét 

Nagy útra kél a gondolat s a szó. 

- Ó, hány van siket pusztába kiáltva, 

Hánya elindul s partot nem talál, - 

Sok összesímul a vad tengerárba, 

Köszönti egymást s többé el se' vál. 

- Az élet vad vizén találkozó 

Kicsiny hajó meg nagy hajó, 

Ezüst-arany hajó. 

