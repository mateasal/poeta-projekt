


" Szegény legényke vagy ptrücsök, 

De gyöngy az életed, 

Jársz, kelsz mezőkön, és vigadsz 

Arany szabadságban, 

Erődet a terhes dolog 

Nem rontja, nem töri. 

Ingyen bocsát az ég reád 

Friss harmatot, s kitart." 

Így énekelgetett magának a ptrücsök 

Egész nyáran, s gondatlan örömei közt csürét 

Üresen hagyá. Azonban ősz közelgetett, 

Mellynek nyomában jött fagy, és hó, és hideg, 

S vastag köd; elhalt már mező, kert, rét, fa, fű; 

Csak a süvöltő észak élt, s rettegtetett 

Mindent, kivált dologtalanokat, resteket. 

A téli hosszas fergeteg szünt egy napon, 

És lőn verőfény, mellyet a lajhár ptrücsök 

Látván üregéből félig elhaltan kijött. 

Körűlnéz, és szemébe ötlik ott neki 

A hangya, ki nyári keresetit forgatgatá. 

E dolgos szomszédhoz kiáltott. Ah! tekints 

Rám, kérlek; éhhel elhalok. "Szegény Bohó !" 

Így szólt a hangya tréfából; "szegény Bohó! 

Tánc, gajdolás volt életed nyáran: vigan 

Keltél, hevertél; most is úgy tégy, és elélsz; 

Másszor adok, amit adhatok; de akkoron 

Vígabb kedvű légy: egy derék lakzink leszen." 

A ptrücsök illyen vigasztalással ballaga 

Háza felé, mellyhez már közel volt, és ihol! 

Nagy szégyen és bú inkább, mint éhség miatt, 

Kifujta páráját. Fennállott sírköve 

Sokáig e ptrücsöknek; mert emelt neki 

Egy valaki sírkövet; ma csak az emlékezete 

Van köztünk, melly (oh vajha foganatosan !) tanít. 

