


Nem vágy sokra, de mégis akar láttatni világtól 

Músám olly csínban, melly néki böcsűletet és díszt 

Adhasson szem előtt. A lyánkák tetszeni szemnek 

Kívánnak; ha szemérmetesen, nem vétnek, itélem. 

Megkért hát Thaliám, hogy gondom lenne reája, 

S tőlem az ártatlant rút-rondán el ne bocsátnám. 

Én téged kérlek, légy gondviselője, barátom 

Helmeczi! légy szennytől mentője, te, kit berek és vad 

Tigrisek és méltán hírdetnek, s míg Buda mellett 

Járni fog a széles hátú Duna, s míg Csepel, Árpád 

Lakhelye, fennmaradand, nem szűnnek szólani rólad. 

Ennyi sokat Thaliám, kisdedke leányka, nem ígér, 

Mert nagyokat nagyok ígérhetnek; néha megadják: 

Mindazonáltal elég bátor megvallani nyilván 

Hogy jó szíve vagyon, noha nem nagy az érdeme néki. 

Majd (ha talám innen messzébb tájékra kivinnék) 

A Tisza s a Bodrog mellett nem csalfa tanújok 

Lészen vígyázó szemeidnek; hát, ha vagy a Sztrigy, 

A Szamos, a Gyöngyös, vagy Rába folyóihoz érne! 

Nem tartóztatlak. Vígyázz rá argusi szemmel. 

