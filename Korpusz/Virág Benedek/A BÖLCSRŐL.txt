


A Bölcs magában bízik; az ellene 

Felkelt Szerencsét, mint valamelly kemény 

Szirt a haboknak csapkodásit, 

Érzi, de férjfiasan megállja. 



A Nap, mikor feljő, s köd emelkedik 

Súgári ellen, fényszekerén nevet, 

És megszokott útját kijárja: 

A buta pára lehúll, s enyészik. 



Amaz kiszegzett célja felé siet; 

Ha néki gátot vetnek irígyei, 

Nagy lelke, csendessége mellett, 

Érezi emberi hívatalját. 



Bár sok veszélyek közt forog élete; 

Azt tiszteletben tartani nem szünik. 

Ha sorsa nem változhatatlan; 

El meri várni dücső halálát. 



Zengd győzedelmét mennyei lantodon, 

Músám! s azoknak szíveiket, kiket 

Kaján szemekkel tart az álnok 

Cimbora, bátorodásra gerjeszd! 

