


Nem sirat Muzsám, szeretett Ferencem! 

Tégedet, bátor, mikor a halállal 

Szembe szállottál, fiatal korodra 

Nézve kesergett; 



S hogy te győzhetnél, az egekre vetvén 

Buskodó szívvel szemeit, könyörgött; 

Vélte, hogy meghalsz, s valamint az árnyék 

Eltünik, eltünsz. 



Most, kitisztúlván szeme fellegéből, 

Látja, hogy még élsz, hogy örűlsz szerencsés 

Változásodnak, soha nem halandó 

Mennyei polgár! 



A dicsőségnek menedékhelyéből, 

Nézed -e tenger szomorú veszélyit, 

Mellyeken forgunk; s ha lehetne, szánnád 

Kétes ügyünket. 



Ah! te boldog vagy! s amaz égi háznak 

Pitvarát vídám öröm, és mosolygás 

Őrzik; hozzá közelítni sem mer 

A szomorúság. 

