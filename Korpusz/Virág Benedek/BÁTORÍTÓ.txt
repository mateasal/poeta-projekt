


Oh szent Igazság! aki hatalmadat, 

S megtisztelendő fényedet e csalárd 

Világ előtt elrejtve tartván, 

Számtalan üldözetek között vagy: 



Jer, jer! födözd fel mennyei képedet 

A pártütőknek, kik koronás fejed 

Ellen kikelvén, ostromollyák 

Trónusodat buta fegyverekkel; 



S megszégyenűlvén színed előtt, dühös 

Bűnének átkát fogja kesergeni, 

A fényes erkölts mord írígye, 

A fenekedni szokott gonoszság. 



A nagyra termett, bátor az Ég szakad, 

S bús csattogással mennykövi húllanak, 

A nagyra termett Istenének 

Féli s imádja dücső hatalmát. 



Amaz borostyán ágakat, érdemes 

Lantodnak ékes címerit, a kaján 

Hiába bűbájolja; zölden 

Fognak azok fejeden maradni. 

