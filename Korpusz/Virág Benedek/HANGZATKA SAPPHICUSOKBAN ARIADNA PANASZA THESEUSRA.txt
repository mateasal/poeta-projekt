


Biztat, egyszersmind csal is, a Reménység; 

Melly sokat vártam, s mi kicsinyke bérem! 

Jaj! talám itt fog kiomolni vérem; 

Olly komor képet mutat a keménység! 



Boldogabb, akit te nevelsz, Szegénység! 

Íme, dús ország fejedelme, férjem, 

Elhagyott árván csapodár vezérem, 

Itt, hol amit látsz, csuda képtelenség! 



Nincsen ember, nincs barom e szigetben; 

Földe, mint minden füve, fája vadság: 

Élni melly kín illy fene helyhezetben! 



Több ez, ah! több, mintsem akármi rabság! 

Néked e hely kell, te lator gonoszság, 

Theseus! Vessz el hamar illy ligetben! 

