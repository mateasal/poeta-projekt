


Nemes Hazámnak drága Vitézeit 

Éneklem e kőoszlop alatt, kiket 

Már régen Éjszak, Dél, Enyészet, 

S napkelet emleget, és csudálva 



Magasztal. Oh nagy Bajnokok! Oh magyar 

Bellóna bátor magzati! Ázsiát 

Megrázta, s dőlő félbe hozta 

Győzni tanúlt karotok. Dagályos 



Vadsága retteg már, s menedékhelyet 

Alig találhat puszta vidékein, 

Amerre csak hallhatja zörgő 

Fegyveretek ropogó csapásait. 



Ti, mint midőn a mennykövek a setét 

Felhők öléből hullanak, és halált 

Szórnak magokból szerteszéjjel: 

Olly bizonyos sebeket csináltok. 



A zordon Éjszak fergeteges szele 

Mikor megindúl, s a hegyek oldalán 

Álló mohos tölgyfákra csapván 

Dönt, tör ezer meg ezer csikorgás. 



Közt: képe, győző Bajnokaink erős 

Szíveknek. Oh nagy Zrínyiek: oh dücső 

Nádasdiak! bátor Kemények! 

Hunyadiak! Turiak! borostyán 



Ágakkal ékes régi Vitézeink! 

Ama dücsősség szent palotáiból, 

Tekíntsetek vídám szemekkel 

Mostani hív onokáitokra. 



Tekíntsetek! kik boldog Atyáitok, 

S a tí kiterjedt híreteket jeles 

Tettikkel újítják s tetézik; 

Többre nem is mehet a vitézség. 



S te, elfelejtvén mostoha sorsodat, 

Töröld le bánat könnyeidet, Haza! 

S egész dücsőségedre nézvén, 

Gyermekeidnek örűlve tapsolj. 



Nézd győzhetetlen Vécseidet! kevés 

Sereggel a tenger törököt miként 

Gátolja! míglen visszanyomja 

Ránk siető veszedelmes árját. 



Így táborunknak, melly kifogyott vala 

Önnön magából, lelket adott megént. 

Meddig dicsekszik büszkeséged, 

Róma! Horátius érdemével? 



Ott Fábri, úgy jő, mint amaz égi nyíl, 

Amellynek ellent nem lehet állani; 

Amerre csap, bús harsogással 

Dől vadon erdeje Moldavának! 



Nézd, nézd bajúszos székelyivel Nemest 

A vér piarcán annyi pogány között! 

Ah, sokszor elbúsúlt vitézek, 

Mennyi jutalmakat érdemeltek! 



Mi harsog úgy Foksán mezein? csudáld, 

Te nagy neveknek férge, Irígy! csudáld: 

Mint védi Mészáros hazáját, 

Láthatod e szomorú vidéken. 



Ki fogja méltán festeni, vagy minő 

Táblára kell felvágni böcsös nevét 

Örökre képírónak? Oh csak 

Ő maga tudja magát leírni! 



Látom, vezérek fénye, Karajczai! 

Mint űzi villám fegyvered a komor 

Éjt táborunkról: látom, oszlik 

A magyar égre borúlt setétség. 



De, mind nevenként títeket, oh Hazánk 

Díszére termett férjfiak! énekem 

Hogyhogy magasztalhat, kik által 

Megtöretett az agyas pogányság? 



Mint kell tövisről rózsa virágokat 

Szaggatni, példás tetteitek, tanuk. 

Elég! Török zajt hallok! újra 

Rajta tehát koszorús Vitézek! 

