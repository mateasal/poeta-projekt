


Oh! ha szép híred vala gondom eddig, 

S általam, kis Lant, nevet érdemeltél: 

Jer, magyar dalt zengj; magyar a te Honnyod, 

Nem Görögország. 



Cifra bokrétát ne remélj azonban; 

Nem magyar földön terem a borostyán; 

Vagy, ha kél is már, sok üdőre nő fel 

Mái világban. 



Amit embernek keze nyujt, veszendő: 

Halhatatlan vár, s keres a valódi, 

A nemes Virtus: maga ő magának 

Bére, jutalma. 



Egy magas hegynek tetejére tette 

Templomát, mellynek tele van tövissel 

Útja: környékét kifacsart veríték 

Tengere mossa. 



Nagy nehézségü, repedett, lecsüggő 

Szirteit zúgó szelek ostromolják, 

S a tüzes villám ropogó haragja 

Döngeti, rázza. 



Számtalan népek seregelnek öszve 

Tágas aljánál, kiket üdvözölvén 

Szent mosolygással, s neki bátorítván 

A Kegyes, így hí: 



" Jöjjetek hozzám !" Megijedve hallja 

E dücső szót a puhaság: pirúlva 

Ballag el, s szégyen helye rejtekébe 

Visszalopódzik. 



Megjelent, hogy csak valamit csudáljon: 

Látta, hogy nincsen piperéje; látta, 

Hogy kezét, képét kisütötte, törte 

A dolog, a nap. 



" Jöjjetek !" hangosb szava a henyélő 

Lomhaság szívét, (Egek! - engedelmet !) 

Mint sebes mennykő, megütötte, s eldőlt 

A csuda állat. 



" Jöjjetek !" S ekkor vetekedve minden 

Nemzetekből a jelesebb Vitézek, 

S a szelíd Pallás követői, méltó 

Bajnoki mentek. 



A nagy Árpádot sok ezer sereggel, 

S Hunyadit láttam koronás fiával. 

Már jeget törtek; mire várakoztok? 

Ifjak! utánnok! 

