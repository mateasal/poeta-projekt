


Állj meg, Barátom! Pybered érdemes 

Árnyéka nem hí még: nem akar magyar 

Hazád s barátidnak keserves 

Bút s szomorú napokat szerezni. 



Szüntesd megindúlt bánatod árjait, 

S maradj közöttünk, míg lehet; életünk, 

( Oh jaj! naponként látjuk ,) ollyan, 

Mint az üveg, s fiatal virágszál. 



Mikor kecsegtet fényivel, eltörik; 

Mikor szemünknek víg nevetésivel 

Hízelkedik kezd fogyni; majdan 

Gyenge fejét lebocsátja, s elhal. 



Hány ezret öl meg, s tészen idő előtt 

Sírjok homályos mélyibe a Halál! 

Kik boldogíthatták hazájok, 

S számtalan emberek állapattyát! 



Ezért sohajtott bölcs Teofrasztus is. 

Méltó siralmát helybe hagyom. Jerünk 

Jerünk, Hazánknak veszteségit, 

Melpomeném! keseregjük együtt. 



Oh századunknak díszei! ti, kiket 

Olly sok halandó társaitok között 

Minap csudáltunk, bánatunknak 

Tárgyai vagytok az érdem által. 



Nagy Orczy! Músák gyámola! nemzeti 

Nyelvünk szerelmes gondviselője! hol, 

Hol vagy? sohajt árvád utánad, 

S érezi, hogy kegyes attya voltál! 



A pusztaságnak fellegi közt magyar 

Egünkre szállván a szomorú halál, 

E tisztelendő, s ritka fényű 

Csillagot elragadá előlünk. 



Így tűnt el édes Nemzete, s Ősei 

Erkölcseiknek híve, Berényi is. 

Boldog, ki nem láthatta bűnös 

Korcsosodásra jutott hazáját! 



Hová ragadtál Nyitra vidékiről? 

Músám! mi bús zajt hallok ezen vitéz 

Földön? ki sírját látom? itt is, 

Fájdalom! egy Hazafit siratnak! 



Nádasdit! Oh zúgj Dráva! sirasd nemes 

Lelkű Vitézünket, kiben a Haza 

Nagy oszlopát eldőlve látja, 

S könyvezi hála-adó szemekkel. 



Áldás reátok Hunnia magzati! 

Könnyhullatásunk sírjaitok felett, 

A tisztelettel s fájdalommal 

Egybecsatolt szeretet gyümölcse! 



Igazán: 



Nem azért, oh Dávid, fáradozál, 

Hogy majd, ha halandó életedet 

Elvégezed, és a föld, közanyánk, 

Kebelébe vészen, cifra nevekkel 

Kirakott márvány az utasnak eszét 

Fárassza, s ki, s melly fényes voltál, 

Bársonyt viselél -e vagyis tafotát, 

Büszkén mutogassa; magasb, tisztább 

Vala szándékod, melly már koronáz, 

Mennyei polgár! Mégis citaránk 

Méltán kesereg; mert jó Hazafit 

Gyászol, kit jámborság, tudomány, 

Hasznos munkásság ismertet; 

Amillyen igen ritkán születik. 

Szem előtt nem vagy, de reád szív 

Néz. Bírjon csendes, szent nyugalom! 

