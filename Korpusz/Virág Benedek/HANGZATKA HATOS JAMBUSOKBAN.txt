


Akartam énekelni véres harcokat, 

S vitézeket, kik nagy nevet s hírt nyertenek, 

Midőn tövisről gyenge rózsákat szedtenek, 

S felbátoríták azzal a lajhárokat. 



Áldám magamban villogó acélokat, 

Mellyek szünetlen még előttem fénylenek, 

Szívemben új s új lángokat gerjesztenek; 

Zengek tehát nagy tetteket s királyokat. 



A Músa: "Csak hangzatka, mondd, te éneked, 

Kicsíny, szelíd, lágy, gyenge, érzemény, 

Nem hallik el világra, nem hoz hírt neked; 



Zengjen hadat, ki nyugtalan, ki vad s kemény, 

Vagy akit ámít, s elragadt a csalfa fény; 

Tőlem, barátom, ez legyen szövétneked." 

