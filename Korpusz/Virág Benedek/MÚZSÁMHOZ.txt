


Mit gyötröd szomorú szívemet, oh igen 

Durcás Múzsa? miért távozol el, mikor 

Szemlélsz nyúlni kicsinded 

Lantomhoz? mi bajod? felelj. 



Vétettem? szabadon mondd ki hibáimat, 

Kész jobbítni magát, aki megismeri 

Vétkét; sőt bizonyos már, 

Hogy jobb, mintsem előbb vala. 



Múlván a sivatag Tél, puha szárnyakon 

A csendes Zefirek visszahozák megint 

Mindnyájunk örömére 

A vígság nevelő Tavaszt. 



Ugrál nyája körűl Títirus, és paraszt 

Sípján víg dalokat billeget: Istene, 

Pán meg nem veti, bátor 

Kis mézet, s tejet áldozott. 



A Szántó, mihelyest kél az aranyhajú 

Hajnal, tulkaival metszeti gyöpjeit, 

Nótáit fütyerézvén 

Örvend; mert vele van Ceres. 



Bátran járja Vadász a ligetek setét 

Mélyét, s a felemelt bérceket; útain 

Vígasztallya Diána. 

Senkit sem hagy el Istene. 



Ah! ílly boldog akar lenni, ki tégedet 

Tisztel, Múzsa! ki már laurusokat rakott 

Oltárodra! Reménylek; 

A láng szépen emelkedik. 

