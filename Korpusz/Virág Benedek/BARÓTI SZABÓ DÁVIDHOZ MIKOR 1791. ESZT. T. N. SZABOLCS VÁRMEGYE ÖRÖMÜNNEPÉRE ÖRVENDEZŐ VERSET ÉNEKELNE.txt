


Hallám, Barátom! tárogatód szavát, 

Szent harsogását, mellyet amaz vitéz 

Szabolcs dücsőséggel virágzó 

Vérei tiszteletére fújtál. 



Melly tűzbe hoztad szívemet, oh magyar 

Hazánk szerencsés Bardusa! Nemzetünk 

Díszére termett Ossziánunk, 

Mennyei hangozatú Poétánk! 



Megért korodnak napjaiban, mikor 

Lankadni szoktunk, ollyan az éneked, 

Mint a dagadt felhő nyögése, 

Melly mikoron kifakad, magából 



Széllel halálos mennyköveket lövell: 

S így a puhultság karjai közt magok 

Vesztekre nyugvóknak szemekből 

Elveri a veszedelmes álmot. 



Oh! sok Vitézek, s címeres érdemű 

Nagy embereknek gyászt okozó gonosz 

Álom! röpülj el messze tőlünk, 

S vissza se jöjj soha Nemzetünkre! 



Most is pirúlunk sebhelyeink miatt, 

Mellyekre nézvén könnybeborúl szemünk. 

Mi haszna! Térj, Múzsám, magadba, 

S köss koszorút szeretett Szabómnak! 

