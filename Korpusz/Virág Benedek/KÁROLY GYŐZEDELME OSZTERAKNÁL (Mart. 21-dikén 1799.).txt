


" Fegyverre Páris népe !" Kiált megént 

A vad Szabadság versenyes angyala, 

S bűnös dücsőségek helyére 

Számtalanok dühösen rohannak. 



Víg a gonoszság lelke, ha lelke van! 

És a legázolt emberiség fölött 

Építni mér, emlékezetre! 

Templomot, oszlopokat magának. 



Midőn nyerít a pajkos Öröm, s magát 

Hizlalja lármás múlatozásiban; 

A dolgos és ártatlan ínség 

Sír, szomorú mezejére nézvén. 



A telhetetlen szörnyeteg átkozott 

Örvénye (tarts, tarts tőle, Magyar Haza !) 

Véres verítéket befalta: 

S meddig agyarkodik e gonoszság? 



Elődeinktől ránk maradott dücső 

Kincsünk, Szabadság! a te neved szelíd, 

Áldott! hatalmas karjaidnak 

Mennyköve nemzeteket nem öldös! 



Királyi székben vagy te, s uralkodol, 

De nem kegyetlen fegyvered akkor is, 

Midőn az álnokságot, aki 

Trónusod ellen irígy, alázod. 



Oh! a te zászlód szárnyai közt forog 

Károly, Vitézek fénye, te adsz neki 

Rettenthetetlen szívet, és győz 

Hercegi kedvesed Oszteraknál. 

