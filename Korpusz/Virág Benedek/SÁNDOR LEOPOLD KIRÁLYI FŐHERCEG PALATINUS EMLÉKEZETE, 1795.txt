


Ah! melly homályos felleg alá jutott 

Fényed megintlen szép Haza! melly setét 

Éj vonta bé gyászfátyolával 

Rád nevető szemeit napodnak! 



Az, kit szerettél, az, ki reményedet 

Táplálta, Herceg Sándorod elhagyott 

Örökre: hajh! hozzá hasonlót 

Lelhet -e bánatos árvaságod? 



Amin Hazánknak sorsa forog: Magyar 

Törvény, Szabadság, Öltözet, és, való 

Tanúja fennlétünknek, a Nyelv 

Kellemetes vala s szent előtte. 



Fénylett Egében hercegi tisztinek, 

Mellyből, (bizonyság a Haza) éltető 

Sugári, mind szálas toronyra, 

Mind alacsony kalyibára szálltak. 



Ifjúi szívén élemedett, s szelíd 

Erkölcs parancsolt: tudta, hogy ember Ő, 

És hogy halandó, kit csak a nagy, 

S a feles érdemek istenítnek. 



Nagysága bátor bízodalom vala, 

S egy olly reménység partja, hová magát 

Ha vette a gyámoltalanság, 

Mostoha fellegit elfelejté. 



Már sírja szélén álla ez a Titus; 

Már a halállal harcola: rajtatok, 

Fájdalmas árvák, s bús szegények, 

Szánakodott fejedelmi lelke. 



Öntsd, öntsd ki, Músám, bánatod árjait, 

S e sok veszélyek közt forogott Hazám 

Megilletődvén tiszta szíved, 

Sírj fel az Ég kegyes Istenéhez. 



Én majd Budának bérceiről vitéz 

Árpád kesergő magzatinak magasb 

Hangon kiáltom: jobb szerencsénk 

Hajnala kezd pirosodni, bízzunk! 

