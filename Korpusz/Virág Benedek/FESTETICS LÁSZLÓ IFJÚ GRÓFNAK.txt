


Halljad, oh Ifjú! te hazánk reménye, 

Énekét buzgó szeretettel égő 

Tiszta Músámnak; fiatal korodnak 

Tetszhetik e Szűz. 



Zöld borostyánt tart felemelt kezében, 

S kész neked, kedves Lacim! által adni: 

Elhiszem könnyen, hogy aranyt is adnál 

Érte, ha kérne. 



Megbocsáss, mást vár: tudom, és javadra 

Felfödözhetném; de magad találd ki; 

Nem merem titkát akaratja nélkűl 

Közleni mással. 



Ezt barátságból csakugyan kimondom: 

" Egy Tavasz, Nyár s Ősz vagyon életünkben, 

Tél is egy; amelly amazok hibáit 

Könyvezi sokszor." 



" Boldog, oh boldog! kire szép szemekkel 

Néznek a tisztelt Helikon leányi !" 

Így köszönt, s hozzád mosolyog Virágod 

Leszbuszi Szűze. 

