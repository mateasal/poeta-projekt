


Szabad teremtmény, kis Madár! 

Melly kéz, kegyetlen kéz, fogott el! 

Tudom: sohajtasz sorsodon, 

S várod naponként a szerencsét; 

Még alszik a Hajnal, s te már 

Vered kalitkád szárnyaiddal. 

Oh mondd ki nékem, kis Madár! 

Örűlsz -e vagy nem álmaidnak? 

Ha hallja gazdád éneked, 

Gondolja: hálálod kölessét. 

Nem vélem én azt, s nem hiszem; 

Te átkokat zenegsz fejére. 

Ha látja, hogy bé van fejed 

Szárnyadba dugva, s csendesen vagy: 

Azt mondja: már megfáradott 

S elnyúgodott az én Madárkám. 

Nem! Nem! Te bús óráidat 

Bánkodva számlálod magadban, 

S hogy jobb reményed nem lehet, 

Utálod a napnak világát. 

Ha vagy veréb hozzád röpűl, 

S akar kicsípni étkeidből, 

S te addig állasz ellene, 

Míg messze tőled el nem űzted; 

A gazda rátok néz, nevet, 

S örűl az ártatlan csatának; 

Nem tudja, hogy barátja vagy 

Annak, kit elversz a veszélytől. 

Ha csípkeded rostélyidat, 

Vagy újait tréfás Uradnak; 

Azt véli, hogy játszol vele, 

S hogy elfelejtetted, mi voltál. 

Én azt hiszem, hogy mérgedet 

Szívére kívánod kiadni. 

