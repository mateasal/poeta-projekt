


Ha Músa, téged ifjaink, 

Árpádnak édes magzati, 

Megszeretnek; örvendj. 



Ha Hunniának Szűzei 

Hallgatni fogják lantodat; 

Boldog a te sorsod. 



Nem kell tenéked Áfrika, 

Nem kell süvöltő tengere, 

Népe, kíncse, híre. 



Ne lásd te Éjszak gyermekit, 

Se tégedet ne tudjanak 

Élni, s énekelni. 



Az, aki büszke szárnyakon 

Szeret repűlni, járja el 

Napkelet vidékit: 



Annak, ki Honnyát tiszteli, 

Elég, ha polgártársai 

Ismerik, s becsűlik. 



Eredj! reád vár a Duna 

Sásos fejével, s a Tisza: 

Kezdj magyar dalokra. 



Majd Dáciának halmain, 

Majd Száva, s Dráva mentiben 

Állj meg énekelve. 



Míg e szigetben nyelved él, 

Hazád is él! Oh rajta hát! 

Kezdj magyar dalokra! 

