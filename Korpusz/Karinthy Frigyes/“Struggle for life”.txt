


Pajtás, úgy fest, alulmaradtál 

A Tétel és Törvény szerint - 

Dögödre már hiéna szaglász 

S a varjú éhesen kering. 



Nem is a falka volt erősebb 

Apró vadak tángáltak el - 

S hogy írhádon ki osztozik most 

Véreb? Veréb? Nem érdekel. 



Öklöd, mikor lecsapni kellett 

Mindig megállt a féluton - 

Jóság volt? Gyöngeség? Nem értem. 

Félsz? Gőg? Szemérem? Nem tudom. 



Talán csak undor. Jól van így is. 

Megnyugszom. Ámen. Úgy legyen. 

Inkább egyenek meg a férgek 

Minthogy a férget megegyem. 

