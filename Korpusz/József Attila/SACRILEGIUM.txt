


Mint vad, részeg legény, kit mámorában 

templomba visznek ördöngös borok 

s kurjongatván a Szűzhöz ott galádan, 

felé ölelni vágyva kujtorog, 



hogy megremeg a Gyermek is karjában, 

midőn a szeme véresen forog - 

hogy távol vagy, ilyennek látom vágyam, 

így motyog feléd és így tántorog. 



Madonna-lélek, ó, azért ne vess meg, 

hisz engemet, halálra, már keresnek 

a bánatok, mint bősz tömeg, ha lát 



szentségtörést, vad bosszuért kiált. 

Tudom, hogy engem durván megköveznek. 

Csak te megadd a Szűz bocsánatát. 

