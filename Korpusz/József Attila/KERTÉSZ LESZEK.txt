


Kertész leszek, fát nevelek, 

kelő nappal én is kelek, 

nem törődök semmi mással, 

csak a beojtott virággal. 



Minden beojtott virágom 

kedvesem lesz virágáron, 

ha csalán lesz, azt se bánom, 

igaz lesz majd a virágom. 



Tejet iszok és pipázok, 

jóhíremre jól vigyázok, 

nem ér engem veszedelem, 

magamat is elültetem. 



Kell ez nagyon, igen nagyon, 

napkeleten, napnyugaton - 

ha már elpusztul a világ, 

legyen a sírjára virág. 

