


A hangok ömlenek a zongorából, 

Mint illatos teából száll a gőz. 

Lassan simítja arcomat a mámor 

És bennem most száz élet kergetőz. 



Mártának hangja jut eszembe mostan, 

Oly bársonyos volt s ez nem az övé. 

Szegény, talizmánt tőle nem is hoztam. 

Szemem mered a zongora fölé. 



A csókos ajka itt remeg előttem, 

Ó jaj, hogy tőle messze elvetődtem, 

Ó jaj, emléke mért olyan erős? 



Hová kell mennem? Nem enyhít a Távol. 

És hangok ömlenek a zongorából, 

Mint illatos teából száll a gőz. 

