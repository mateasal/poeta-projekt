


Jóról és rosszról nem gondolkozom, 

csak szenvedek én és csak dolgozom. 



Csinálok csempét, csavaros hajót, 

bánatba rosszat, közönyömbe jót. 



Munkámnak nincs se száma, se szeri. 

Kedvesem tudja, ő számba veszi. 



Ő számba veszi, hisz valamiben. 

S ha kérdem, rámnéz s nem mondja, miben. 



Ha fa volnék, hát fészket igazán 

a varjú is szükségből rakna rám. 



Ha föld volnék, mit kapás vénje tört, 

csicsókás volna az a krumpliföld. 



Krumplival is csak úgy volnék teli, 

ahogy a munka megköveteli. 



Ha víz volnék, hát volnék pocsolya. 

Ha tűz volnék, hát volnék hamuja. 



S ha én volnék az úr, az úr helyett, 

nagyon szeretnének az emberek. 

