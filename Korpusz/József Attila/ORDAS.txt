


Éles a szeme a vadnak, 

ragadozónak, szabadnak. 

Mint a kék tél s a gyötrelem, 

világos és könyörtelen. 



Ordas kapál az ugaron; 

ugassatok az udvaron. 

Vonítsatok, de ne nagyon, 

meghallja az árny a fagyon. 



Zúzmara-lógókkal illan, 

jég fénye közt tovavillan; 

a kín csattogó hercege, 

álmunk házőrzője, ebe! 



Friss havat zabál még s érzi 

husotok, amint bevérzi. 

Eltünődik, száját nyalja 

s morog, de maga se hallja. 

