


Szép este van. Szép csöndesen aludj. 

Szomszédjaim is lefeküsznek már. 

Az uccakövezők is elballagtak. 

Messze-tisztán csengett a kő. 

Meg a kalapács 

Meg az ucca 

S most csönd van. 

Régen volt amikor láttalak. 



Dolgos két karod is oly hűs 

Mint ez a nagy csöndű folyó. 

Nem is csobog csak lassan elmegy. 

Oly lassan hogy elalusznak mellette a fák 

Aztán a halak 

A csillagok is. 

És én egészen egyedül maradok. 



Fáradt vagyok sokat is dolgoztam 

Én is elalszom majd. 

Szép csöndesen aludj. 

Bizonyosan te is szomorú vagy 

Azért vagyok én is szomorú. 



Csönd van 

A virágok most megbocsátanak. 

