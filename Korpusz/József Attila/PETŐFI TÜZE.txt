


Falvát megőrült népe lerombolá, 

Házunk az nincs, fél fal, ha mi megmaradt, 

Gonosz Tél van s e kis családnak 

Tűze, Petőfi - az Eszme: hol van? 



Petőfi Sándor, Tégedet ünnepel 

A jajgató nép s a süket Elnyomás, 

De nagy lelked tüzét, az Eszmét, 

Cifra, hideg lobogás takarja. 



Ó, ünnepelvén, mélyre temetnek el! 

Petőfi Sándor, ámde azért nyugodj: 

Az Eszme ég az elnyomottak 

Büszke szivében örök dalodra. 



És égni fog, mert nagy hitem ójja meg: 

Világszabadság! - így köszönök, Vezér, 

S örömtelen tizennyolc évem 

Szent lobogója elődbe hajlik. 

