


Ó messzi, messzi két szép Asszonyok! 

Egy asszony s egy leány szivembe verten. 

Mig értük tornáz ifju, büszke lelkem, 

Vágyam közöttük gyáván kóborog. 



És jaj a Végzet átkozott-konok, 

Duhaj mámort csihol sötét szememben 

S dús, ölelő-nagy ágyu véreremben 

Értük lihegnek megváltó borok. 



A lány: Ős, termő, naphajú mező, 

Az Élet vár szent méhében magokra 

S úgy szól szava, mint hallgatag habokra 

Ha lágyan símul esti evező. 



Az asszony: Város, bűnös elveszés, 

Rejtelmes és meleg homály, hol bongva 

Búg esteórát vágyak titka, tornya 

S forró polippá ájul át a kéz. 



Két tulsó part. Közöttük égte annyit 

S csókolja most is nagy szivem a Bor. 

Mint szép, tünő nap bánata mikor 

Fáradt folyón sötéten átaranylik. 

