


Remegni kell a vérsötét 

Gyökérző Bánat köntösét 

S tisztelni kell, ki hordja Ember 

És ebfoggal nem tépi szét. 



Csalán s tövisből jólszövött 

És nem libeg a test fölött, 

Tapad, szorul, ölel, fujt és mar, 

Az emberrel szint' összenőtt. 



És néha egyszerű, poros 

És néha meg rózsás-piros 

És néha szemszinű, meg barna, 

De mindig egyformán szoros. 



És néha pókhálós, avas 

És néha súlyos, mint a vas 

És néha meg aranyszegélyű 

S csillog, mint messzi kék havas. 



Rettegni kell a vérsötét 

Gyökérző Bánat köntösét 

S tisztelni kell, ki hordja Ember 

És ebfoggal nem tépi szét. 



Ki fölvette, azon marad 

És benne jár és nem szabad. 

Elhordja egész életén át, 

Míg teljesen szét nem szakad. 

