


Szállt a daru. Tűntén 

révedtél mereven. 

S csak mormolgattad ülvén: 

az ott a szerelem. 



A tömör földeken 

dünnyögtél tétován. 

Tűnődtél, mért hagy el 

a jómódú leány. 



A faj, a faj szavát 

gyűrte össze a szád. 

S nem tudtad, hogy a fajt 

megosztja a világ. 



Hogy tuskó kezű munka 

s nyúlt ujjú élvezet 

igazít utunkra. 

Tied hová vezet ?... 



Nyúlós, tömött e táj, 

hájas homály dereng. 

Hüllők hona. Megállj! 

A víz tompán mereng. 



Vékonyulsz, elhajolsz 

e puszta szélinél 

s széjjelkapkod a sors, 

mint a füstöt a szél. 

