


Családunkban a jó a jövevény. 

Az érdek, mint a gazda, úgy igazgat, - 

ezt érti rég, de ostobán, ki gazdag 

s ma már sejteni kezdi sok szegény. 



Kibomlik végül minden szövevény. 

Csak öntudatlan falazunk a gaznak, 

kik dölyffel hisszük magunkat igaznak. 

A dallam nem változtat szövegén. 



De énekelünk mind teli torokkal 

s edzzük magunkat borokkal, porokkal, 

ha kedvünk fanyar, szánk pedig üres. 



Erényes lény, ki csalódni ügyes. 

Ugy teli vagyunk apró, maró okkal, 

mint szúnyoggal a susogó füzes. 

