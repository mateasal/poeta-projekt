


A vén diványon hentereg a Nap, 

Magával hozta erdők illatát 

S kinek örömből semmi sem maradt, 

Vidultan nézem én kopott diák. 



Hogy nyújtózik, milyen kacér, hamis! 

Aranyhajával elborítja arcom, 

Lágy csókja éri rezgő ajkam is, 

Ölébe békén árva főmet hajtom. 



- Ó Nap, a csókod új életre kelt, 

Ha símogat selyem hajad, még élek; 

Rossz idegem új ösztönökre lelt. 



Maradj örökre - éjszaka lesz, félek, 

Az éjnek oly riasztó árnya van 

S ó jaj, nem gyújthatom föl önmagam! 

