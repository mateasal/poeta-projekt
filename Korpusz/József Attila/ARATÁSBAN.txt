


A búzát vágja sok szilaj legény 

- Marokszedő leány halad nyomukba - 

A síma réz-orcájok kipirulva. 

És villog a nap kaszájok hegyén. 



A rengő búza hódoló remény. 

Tikkadtan fekszik lábaikhoz hullva; 

Mint fáradt gyermek, anyjára borulva. 

És ihatnék a kutya is, szegény. 



Egy szomjazó legény hűs fához lábol, 

Jó hosszút kortyant öblös kulacsából 

És visszaindul, várja a dolog. 



A nap forró haragja újraéled, 

A homlokokról izzadság csorog, 

De gyűl a keresztekbe-rakott élet. 

