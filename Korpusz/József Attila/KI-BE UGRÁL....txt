


Ki-be ugrál a két szemem, ugy érzem. 

Ha megbolondulok, ne bántsatok. 

Erős karokkal fogjatok le szépen; 



ha majd egész valómmal kancsitok - 

ne mutassatok öklöt, úgy se látom. 

A semmiből vissza ne rántsatok. 



Gondoljátok meg: Ezen a világon 

nincs senkim, semmim. S mit úgy hivtam: én, 

az sincsen. Utolsó morzsáit rágom, 



amig elkészül ez a költemény... 

Mint űrt a fényszóró, csupasz tekintet 

kutatja bennem: Mit vétettem én, 



hogy nem felelnek, akárhogyan intek, 

hogy nem szeret, ki jog szerint enyém. 

Ne higyjetek értetlen bűneimnek, 



míg föl nem ment az odvas televény. 

