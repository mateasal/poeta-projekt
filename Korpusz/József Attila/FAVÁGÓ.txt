


Vágom a fát hűvös halomba, 

fényesül a görcse sikongva, 

zúzmara hull szárnyas hajamra, 

csiklándani benyúl nyakamba - 

bársonyon futnak perceim. 



Fönn, fönn a fagy baltája villog, 

szikrádzik föld, ég, szem, a homlok, 

hajnal suhint, forgács-fény röppen - 

amott is vág egy s dörmög közben: 

tövit töröm s a gallya jut. 



- Ejh, döntsd a tőkét, ne siránkozz, 

ne szisszenj minden kis szilánkhoz! 

Ha odasujtsz körül a sorshoz, 

az úri pusztaság rikoltoz - 

a széles fejsze mosolyog. 

