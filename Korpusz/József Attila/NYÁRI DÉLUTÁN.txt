


Cseveg az olló. Néne 

nyesi a pázsitot, 

guggol. Hátulról nézve 

is látni, ásitott. 



Rádió nyüzsög. Szárnyak 

dongnak az üvegen. 

Lágy szellők táncot járnak 

a puha füveken. 



Az idő semmit játszik, 

langy tócsa most, megállt. 

Hogy elleng, abból látszik, 

hogy remeg a virág. 



Én sem tudom már régen, 

alszom? vagy dolgozom? 

Megterit feleségem 

szép fehér abroszon. 



Az eget is a tájon 

vászonfény lepi el. 

Csillog, mert üvegtálon 

ül, a földieper. 



Boldog vagyok? A kedves 

mellettem varrogat 

s hallgatjuk, amint elmegy 

egy vak tehervonat. 

