


A kártya ki van osztva. Reszketünk, 

Észak, Kelet, Nyugat és Dél kezében, 

bubik, királyok, dámák jelmezében 

s szótlanul várjuk, mit tesz végzetünk. 



Ki vagyunk osztva. Megvan helyzetünk. 

Mit tehetnénk a szabály ellenében?! 

Mint mozdulatlan csillagok az égen, 

változhatatlan rajzunk, jellemünk. 



Vörösek és feketék, vérben, gyászban, 

fényesre lakkozottan, lámpalázban 

így kell kinek-kinek sorsára várni, 



hogy boldogságunkat, mit rejt szerelmünk, 

a gyönyörű sikert, mely megvan bennünk, 

ki tudja -e a végzet licitálni. 

