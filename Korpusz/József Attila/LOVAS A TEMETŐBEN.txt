


Ha jő a sápadt ifjú-Éjjel, 

Kit csókkal vár a Nap leánya, 

Kitárul két temetőkapu 

S belovagol búsan-frissen 

Az álmok kapitánya. 



Bukott vezér, könnyet is hullat, 

Bús daccal bolyong szerte-széjjel, 

Lova már nyihog, gödröt kapar, 

Riadtan várja. - Sok a sír 

S fut a Holddal az Éjjel. 



Uj hant előtt sóhajtva áll meg, 

De kemény marka vasba szorul. 

És megy és jár sok sír között 

- Még a Hajnal is kacagja - 

Részegedve, botorul. 



Lovára borul. Visszaüget, 

Búcsút int minden hulla-rögnek. 

S az eliramló lovas után 

Álomtemetőből vissza 

A vágyak dübörögnek. 

