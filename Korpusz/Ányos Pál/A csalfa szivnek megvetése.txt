


Hasztalan mászkálsz lábomnál, 

Esmérem már szivedet: 

Nincs helyed buzgóságomnál, 

Mert megszegted hitedet. 

Menny annak nyögni ölében, 

Kinek leltél szerelmében 

Édesb kellemetességet, 

Mint nálam gyönyörüséget. 



Nem bizom szinre magamat 

Ezután, ha szeretek; 

Láng gerjessze fel lángomat, 

Külömben nem éghetek. 

Még kék szemeknek sem hiszek, 

Sem szóknak, mellyek, mint vizek, 

Kedvesek, mig csergedeznek, 

S a lehellettel enyésznek. 



Legalább e hasznát vettem 

Megcsalt szeretetemnek; 

Noha többet érdemlettem, - 

De ez elég szivemnek. 

Te pedig, ha jut eszedben, 

Melly nemtelen vagy szivedben, 

Pirulj, s felejts el engemet. - 

Háláld evvel hivségemet. 

