


Melly szomoru árnyék lepi a térséget! 

Bágyodt világ festi az egek kékségét. 

Egész természetre terjeszt csendességet, 

Talám most képezi a volt semmiséget. 



Napnyugoti szellők nyögve lengedeznek, 

Tölgyfáknak lehulló leveli repdeznek. 

Kövecseken krystál erek csergedeznek 

S az elbódult gállyák Fároszhoz eveznek. 



Csak ezek láttatnak lenni még életben, 

Többi mind lelketlen a nagy természetben. 

Ű te szent bölcsesség! vigy be rejtekedben, 

Hogy áldgyom végzésid illy rendes mivedben! 



Feltetted a napot egünk tetejére, 

Hogy éltető erőt osszon feld szinére; 

De ismét elüzöd éjszak tengerére, 

S álmat küldesz világ elbágyadt szemére! 



Okoskodgy bár Newton a nap forgásáról, 

S taszitsd le Ptolomét dicsőség polcáról, 

Vedd le a golyóbist Herkules válláról, 

Vidd napnyugot felé hajnalcsillagáról: 



Mit nyertél nagy elméd hánykolódásával? 

Csak elmulik neved London oszlopával! 

Tudom, mikor Charon ragadt sajkájával, 

Nem kérdezett, áll -e Febus négy lovával?- 



Inkább a mulandó jusson hát eszünkbe, 

Mert mint a nap tünik s tündöklik egünkbe, 

Ugy mi, kik pihegünk, majd örökségünkbe 

Szóllittatunk! s fagyot hagyunk kék testünkbe. 



Egy kinyiló rózsa, melly pirosságával 

Tündöklik hajnalba gyöngyös ajakával, 

Elveszti szépségét minden pompájával, 

Mihelyt a bús éjjel int ón pálcájával! 



Egy lugos óhajtya tavasz melegségét, 

Hogy kinyilt bimbói neveljék szépségét, 

Alig mutathattya árnyékos zöldségét, 

Pusztulnak ágai s vesztik ékességét! 



Hátha a nemzetnek tekéntünk sorsára, 

Miként telepedtek dicsőség karjára? 

Miként uralkodtak világ csudájára, 

S miként estek ismét a község sorjára? 



Bölcs s vitéz Athénás - hol vannak hamvai 

S koporsókövekből épitett falai? 

Talám most szántóknak nyögnek ott vasai, 

Hol büszkén állottak gazdag kastélyai! 



Halhatatlan Spárta Likurgus lelkével, 

Mennyit nem tündöklött okos törvénnyével? 

De eltünt nagysága fényes erejével, 

S most csak volt szépségét jegyezi nevével! 



Már az éjfélt hallom szólni érc szavával. 

Nyugodj iró tollam természet álmával; 

Mit ügyelsz mulandó világ folyásával, 

Mit meg nem változtatsz ezer lant hangjával 

