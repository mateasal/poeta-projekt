


Alig serkentem fel álmos nyoszolámból, 

Alig távozott el Morfeus szobámból, 

Hogy ismét Muzsáim Pindusra ragadtak, 

S egy forrás kut mellett szédelegni hagytak. 

Természet reggeli töménnyét áldozta, 

A levegő eget párázat futkozta, 

Pándion szülöttye kiröpült fészkéből, 

Hallom panaszait ágok rejtekéből. 

Édes indulattal vigyáztam szavára, 

Amidőn tekéntek kutomnak partyára, 

Látom Calliopét egy könyvbe merülni 

S olkor mosolgással ajakit derülni. 

Nyughatatlan lépés ragadott hozzája, 

S mihelt jönni látott, e szókra nyilt szája: 

" Olvasd Erfortumnak nyájas poetáját, 

Melly szépen rajzolja Blömörán mátkáját." 

Megbocsáss barátom, hogy kezembe vettem, 

Mert a versszerzésnek vak tüzét érzettem, 

De gondold el, miként reszkettek kezeim, 

Midőn e versekbe akadtak szemeim: 

" Ezen jámbor aggott élte zsengéjében 

Bézárta magát egy barlang rejtekében, 

Hogy igy kifejtőzvén világ karjaiból, 

Részesüljön erkölcs édes javaiból. 

Azaz: a sötétben, hogy ne szemlélhessen, 

S mivel semmit sem tesz, rosszat ne tehessen." 

Nézd el, hova céloz furcsa verseivel, 

Miként fertőzteti Pindust vétkeivel! 

Kérlek: ki már uszol Pope mélségében 

S gyönyörködöl esze elevenségében, 

Fogd iró tolladat s állj ellent mérgének, 

Böcsöt tehetsz magyar Muzsák seregének. 

