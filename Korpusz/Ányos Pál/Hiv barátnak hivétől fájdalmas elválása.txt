


Szivem! jön már szerelmünknek, 

Boldog szerelmünknek, 

Elválásnak órája; 

Próbaköve hivségünknek, 

Eskütt hivségünknek, 

Szenvedésnek pályája. 

Bátran csüggtem ajakidról, 

S eddig veled mulattam; 

Ragad a sors karjaidról, 

Gyenge karjaidról; 

Bura kárhoztattattam, 

Elhagyattam, elhagyattam! 



Nyulj mellyemre kezeiddel, 

Drága kezeiddel, 

Érezd elholt szivemet: 

De ne sirj; mert könyveiddel, 

Igaz könyveiddel, 

Kettőzteted sebemet. 

Oh ég! mért adtál oly szivet, 

Melly annyit érezhessen, 

Vagy miért esmértem oly hivet, 

Imádandó hivet, 

Kiért szivem éghessen, 

Esdekhessen, esdekhessen. 



Nem szegezem a végzések, 

Örök szent végzések 

Ellenébe magamat. 

Eltitkolom szenvedések, 

Kinos szenvedések 

Tengerébe bajomat. 

Eltávozom személlyedtől, 

Szivedtől nem távozom; - 

Miként válhatnék el ettől, 

S nemes hivségedtől? 

Oh! ettől nem távozom, 

Nem távozom, nem távozom! 



Látlak én messzeségemben 

Nagy messzeségemben, 

S lelkeddel beszélgetek; 

Csókjaidra képzésemben, 

Édes képzésemben, 

Csókokkal felelgetek. 

Estvéli gyenge szellőktől 

Kérdezd hollételemet, 

Megmondgyák ők; s nyögésektől, 

Csendes nyögésektől 

Tanuld ki szerelmemet, 

Hivségemet, hivségemet. 



Emlékezz meg imádódról, 

Igaz imádódról, 

Te is, szivem reménye! 

Gondolkodgyál barátodról, 

Eskütt barátodról; 

Ez szerelem törvénye. 

Számot tartok hivségedre, 

Félvilágért nem adom; 

Emlékezz eskütt hivedre, 

Ó eskütt hivedre, 

Lásd, én immár bujdosom, 

Már bujdosom, már bujdosom! 

