


Már könnyü pacsirta tollas magzattyával, 

Fiaival nyőstén pintyőke s kannyával, 

Kirepült fészkéből! - lebeg a szellőkön, 

Élődik szérükön, cseveg a mezőkön: 

S még jó barát távol nyög jó baráttyától, 

Távol örömitől, távol hazájától! 

Ó kegyes szerencse! hozd el már nyaramat, 

Hogy én is elhagyván magánosságamat, 

Repülhessek Buda kedves sziklájára, 

Ifju nyájosságim hiv kalibájára. 

Ott előbbször versek kegyes istenének 

Gyujtom temjényemet, s Muzsák seregének, 

Azután barátom dobogó szivére, 

Dőlök boldogságom menedékhellyére. 

