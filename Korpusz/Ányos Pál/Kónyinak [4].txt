


Hibáson itéltél barátod szivéről, 

Hogy nem emlékezik Eszék vidékéről 

Hol a halandóság ezer gyötrelméről 

Hallom panaszidat Muzsáid öléről. 



Gyakran, midőn az éj fekete szárnyával 

Bélepi egünket, s könyvez harmattyával, 

Nyögve beszélgetek szivem fájdalmával, 

Ó! akkor mulatok Kónyim árnyékával. 



Hallom a zuhogó Dráva folyásait, 

Hogy dönti Dunában zöldellő habjait, 

Melly csendesen mosván alacson partyait, 

Euxin tengerben önti hét ágait. 



Ott, ott látom Zrinit Bellona karjában, 

Melly nagy szivvel ütött Sulimán sáncában; 

Ó! hány magyar fekszik most ottan hamvában, 

Kinek már nevét sem tudgyák hazájában! 



Elmultak! s nemesen kiontott vérekkel 

Jegyezték a hellyet bajnoki szivekkel, 

Mellyen most gerlicék a fárodt szelekkel 

Röpdöznek, s sirattyák őket nyögésekkel! 



Kifolyó véreknek párázó gőzéből 

Kis felleg támadott hiv melegségéből, 

Mellyet Zefir kapván Eszék térségéből, 

Mostan Hiblán rózsa nő nedvességéből. 



Ez barátom zsoldja a nemes lelkeknek; 

Önnön a természet örül erkölcsöknek, 

Melly, hogy megjegyezze helyét nagy sziveknek, 

Borostyán árnyékot készitt tetemeknek. 

