


Szomoru csillagzat! melly bus sugárokkal 

Játszol a csendessen csergő patakokkal! 

Csak te vagy még ébren boldogtalanokkal, 

Kiknek szive vérzik s küszködik bajokkal. 



Hallod, hogy sohajtnak estvél homállyában, 

Midőn a természet szunnyadoz álmában. - 

Nincs álom ezeknek gyászos kunyhójában! 

Eltünt, eltávozott boldogabb házában! 



Ott egy temetőnek látom keresztyeit, 

Bágyodt szél mozgattya cyprus leveleit. 

Ó! az árnyékozza soknak tetemeit, 

Kik velem érezték az élet terheit! 



Egy fehér árnyékot szemlélek sirjából, 

Suhogva felkelni, halottas honnyából - 

Vallyon nem lesz-é ez azoknak számából, 

Kik mint én, könyveztek szivek fájdolmából? 



Ó bár felém jönne! nem félnék képétől; 

Többet reménlenék borzasztó lelkétől, 

Mint élő halandók szemfényvesztésétől, 

Kiknek számkivetve vagyok kegyelmétől! 



Jaj de ismét eltünt... ez is fut engemet!... 

Talám észre vette hullani könyvemet! 

Ó hát nincs már senki, aki nyögésemet 

Hallaná, s enyhitni akarná ügyömet? 



Üss, te boldog óra, amelly inségemből, 

Ki fogsz szóllittani illy sok gyötrelmemből, 

Szakaszd ki e sebes szivet kebelemből, 

S csinálly port agyagból készitett testemből! 



Talám majd valaki jön sirom széllyére, 

S akasztván egy darab fátyolt keresztyére, 

Reá emlékezik baráttya szivére, 

Egy könyvet görditvén hideg tetemére! 

