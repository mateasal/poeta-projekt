


A lomha Vérke partján, jó pásztoremberek, 

Egyetmást emlegetvén, pipázva ültenek; 



A csendes nyári éjben tisztán sütött a hold, 

Szélsöprött udvarában egy szál felleg se volt. 



S fehérre bémeszelvén tetöit és falát, 

A távolabb Beregszász feltünt az éjen át, 



Honnan nyersen kivágott az őrkakas szava. - 

S élesen felsikoltott a rendontó kasza, 



Szíszegő fütyöléssel futkosva élein 

A kaszafén, a rétek távol vidékein. 



Amelyet a serény pór nehéz igába fog: 

Kérőzve meghevert a fejér szarvú tulok; 



Mig csürkin, a falánk ló, béklyót csörgetve járt, 

Porcogva foghegyelvén a lóherés határt. 



» Nem így állt e vidéken 

Régenten a világ! 

- Egy éltes pásztorember 

Mélázva felkiált, - 

Amikor még, az egymást 

Érő falvak helyett, 

Nagy földön pusztaság volt, 

S a vizparton berek. 

Itt hízott gömbölyűre 

A jóvérű csikó; 

S nem egykönnyen szorult be, 

Midőn lehullt a hó. 



Hát még a zöld mezőben 

Legelésző gulyák ...! 

Hejh - mondom - hajdanában 

Máskép állt a világ! 



Kik lakták hideg őszig, 

A messze nyúlt gyöpöt, 

Volt egy vigkedvü pásztor 

A többiek között: 

Szásznak hitták az embert, 

Tréfálva szüntelen, 

A vén csont azt se tudta, 

A bú mi fán terem. 

Megérzé már két dűlő- 

Földről a bor szagát; 

De a gáton legény volt, 

S nem huzta el magát. 

Ha összement, bogárzott, 

S ezerfelé szaladt 

Deréknyárban a jószág: 

Megállta a sarat. 

S ha olykor összekaptak 

A pásztoremberek, 

És kard ki kard! zajongva 

Egymásra törtenek: 

Szász közbe jőve, szent volt 

A béke általa; 

S máskor a táncingerlő, 

Ha kellett, ő vala. 



Egykor delelt a jószág a bokrok enyhiben, 

S elszenderült subáján Szász pásztor édesen; 

De morgó lárma kelt, mely a berket áthatá, 

S a szunnyadót, riadva, talpára ugratá. 



Hát, mint a barna felleg, mely mennydörögve jő, 

A szomszéd csorda kormos bikája tört elő; 

De más kegyetlen állat, Szász nyájából, viszont 

Az ellenség szavára választ ad és kiront. 



Bömbölve nézte egymást a két viaskodó, 

Tajték szakadva száján, mint a fáról a hó; 

Vastag kötélnek hinnéd a feldagadt eret, 

Mely szűgyin és nyakában duzzadva lüktetett. 



Szemén mely vérbe' forgott, szilaj düh lángja gyult, 

Mig bolytos farka csiklós tekercsiből kinyult; 

S első lábával a port hányván az ég felé, 

Még távol, már előre nyakát meg-megszegé. 



Most a két bús bikának türökje, homloka, 

Dühöngve összeütvén, keményen csattoga; 

De társát a berekbe tolá egyik korán, 

Mig barna vér patakja csordúla meg nyakán. 



S a vér látása jobban felgyújtva a dühet, 

A bokrok közt megújult a véres ütközet; 

Az összevágott homlok szolgálva tengelyül, 

A két veszett csatázó forgott körűl, körűl. 



Kiöltött nyelve kéken, hosszan függött alá, 

Hátán a szőrt mikép a sertét felborzolá; 

Hasadt körmét gyep és föld veré sürűn tele, 

A port magasra hányni nem tudta már vele. 



Elfulva mindenik már, nem bőg, csak nyöszörög. 

Tövén vér serkedez fel, ugy csattog a türök; 

Miglen a Szászé el nem veré az idegent, 

Hogy szégyenében búsan bömbölve visszament. 



S mely kotródott a hosszú viaskodás alatt: 

Az ütközet helyén nagy kerek gödör maradt. 



Szász a bikára sujtá 

A görbe sombotot, 

Mely megcsördűlve szarván, 

Lassan elballagott. 

Szász fejcsóválva állt meg 

Most a gödör felett, 

S mi volt, mit oldalában 

Egyszerre észrevett? 

Széles, rozsdás vasabroncs. - 

Szásznak se kelle több, 

Nagy kése hasgatásán 

Tágúla szét a gyöp. 

És addig ásta, véste 

A föld rögét, porát: 

Abroncsos oldalával 

Mignem kitünt - egy kád. 

Abroncsa rozsdaett volt, 

Dongája korhatag, 

Behorpadt volna egy jó 

Ökölcsapás alatt; 

És amint bizgatá Szász, 

- Remélve, nyugtalan - 

Lábáról majd leverte 

A ráomolt - arany; 

Mely a kádból csak ugy dőlt- 

Kinyomva oldalát, 

Mig szeme-szája Szásznak, 

Bámultában elállt. 

Magához térve később 

Ijedt örömibül, 

Amint csak torka szolgált, 

Kiáltozott körül: 

Elő hé! merre vagytok!? 

Jertek csak! mi dolog ...! 

S a számos pásztorember 

Együtt álmélkodott. 

De majd dologhoz láttak 

Ugyancsak lelkesen, 

Sütött bár a tüzes nap 

Sugára mérgesen; 

S a kád a föld öléből 

Amint kivéteték: 

Megtöltve színarannyal, 

Hat volt körülte még! 

A nagy kincsből, a helyre, 

Melyen találtatott: 

Rakának a folyónál 

Elsőbb is templomot; 

S kiirtatván tövestől 

Körülte a berek: 

Ott települtenek le 

A pásztoremberek. 



És a vének beszéde 

Maradt firól-fira, 

Miként épült a város 

A Borzsa partira; 

Mely, minthogy Szász a kincset 



Berekben lelte fel: 

Emlék gyanánt, Beregszász 

Nevet kapott s visel. 



Az egyház, melyről a mult idők regéje szól, 

Nem rég emelkedett ki gyász omladékiból; 



Ez, melyre a magyarnak a lengyelek keze, 

Kölcsön fejében egykor jó leckét jegyeze. 

