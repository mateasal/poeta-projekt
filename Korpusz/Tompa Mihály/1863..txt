


Jer, jer s a dűlőkön tekints el! 

Járd bé a halmot és mezőt, 

Mely máskor annyi drága kinccsel 

Biztatta a szántóvetőt. 

Hajlott kalászban, habzó fűben: 

Remény mosolygott teljesűlten. 



Pusztán éled most a vidéket, 

Elszomorít tekintete... 

A rét hamvas, mikép az égett; 

Nincs fűszeres lehellete. - 

S mely ingyen, búján terjed, a gyom 

Sikertelen küzd, hogy fakadjon. 



Midőn a hűsebb est alájő, 

S csendesség van távol, közel: 

Nem a megért, ingó kalászfő, 

Mely hallhatón zizeg, neszel... 

A fű torzsát metéli, irtja 

Bogaraknak nyüzsgő csoportja. 



Ez nem az ősz várt pusztasága, 

Melyből a pajta megtelik; 

Midőn a megfáradt barázda 

Pihenni vágy kikeletig, 

S hasznáról, mit a gazda vett el: 

Kövér, szines tarlója a jel. 



Csapástól most a föld kietlen! 

Az élet érverése áll; 

Vénség az ifjú kikeletben, 

A termő nyár ölén: halál, 

Melyben, mi él még, sorvad, elvész. 

- Az Úr dorgál, övé ez a kéz! 



Ez int s meddő az éj, a hajnal, 

A felleget szél hajtja szét; 

S tüzes nyillal lövetve nappal 

A tikkadó föld kebelét: 

Ezt megrepeszti hosszan, mélyen... 

S szivünk gyötrelme szól sebében 



Ki fenn, szarvat szoktál emelni 

Alázd meg, oh ember, magad! 

Erőd, nagyságod íme semmi... 

Mit gőgöd oly gyakran tagad! 

Mért állsz tétlen, csüggedve, némán 

A pusztulás rideg tájékán?! 



Az Úr erős, igaz - nyomorral 

Ő aki sujt, ő aki int; 

De jó is, - bölcs gondjába foglal 

Mindent, mi van, nagyot, kicsinyt; 

Ott áll az ember, porszem, fűszál. 

Őt ismerd, féljed s benne bízzál! 

