


Mint a szélvész, repűl a szánka 

A csillogó fehér havon; 

Virgonc ifjakkal ülve rajta 

Sok szép menyecske s hajadon. 

Farsangol a világ! kinek nincs: 

Feleséget keresni jő; 

Mellőle megszökik, kinek van... 

Oh boldog farsangi idő ...! 



Csapongó kedv a táncteremben! 

Hol a kedélyes nősereg 

Egymás arcát, mezét, családját 

Ajk-pittyegetve szólja meg; 

Hol annyi drága rizspor elfogy... 

És sok mámorban pihegő 

Leány a másvilágra táncol... 

Oh boldog farsangi idő! 



Az öreg úr otthon köhécsel, 

És bodza-herbatét iszik, 

Mig vígadozni a menyecskét 

Rég jól ösmert karok viszik; 

És amivel vigasztalásul 

Férjéhez tér a drága nő: 

Hosszú árjegyzék... kurta hűség... 

Oh boldog farsangi idő! 



Oltár elé állítja végre 

Az ifju, szíve kedvesét: 

És véle, a várt százezernek, 

Megkapja majd kilencedét. 

Nagy kastélyt képzel a menyecske... 

S imé: szerényen tűn elő 

A kis bogárhátú öreg ház... 

Oh boldog farsangi idő! 



Mint a szélvész, repűl a szánka 

S e mindenféle tarkaság 

Engem harsány kacajra indít: 

Igy szép az élet... a világ ...! 

Most korholó, hideg vagyok, - majd 

Vig pajtás, hűtlen szerető; 

Igy bolonditjuk benned egymást, 

Oh boldog farsangi idő! 

