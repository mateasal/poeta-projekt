


, Merre merre, hűvös esti szél? 

Mért sietsz ugy? tán eltévedél ?!' 



» Vén Karpátok ködlepett fején 

Tul visz útam, arra mégyek én !« 



, Ne menj! hol a zordon tél nyaral: 

Gyenge szellő a viharba hal ... !' 



» A viharra, bár zúgjon dühvel: 

Ki csatába készül, nem ügyel !« 



, Te, csatába? Vissza vakmerő! 

Bajnok kell a harcra és erő !' 



» Csatákon születve nemzeted: 

Nem illő, hogy szablyád nem fened! 

Ha oda hős kardja, melle kell: 

Gyalázat rá, aki vesztegel! 

Régi szomszéd! túl az ormokon, 

Segítségre vár a hős rokon !« 



, Csacska szellő, hagyd a hősködést! 

Útad eddig harmat öntözé, 

Járd be a rét hímes tájait, 

S menj aludni a lombok közé !' 



» Átok rajtad, gyáva! én megyek... 

Ameddig tart gyenge életem: 

Hűtöm a hős izzadt homlokát, 

S a zászlókat fennen lengetem! 



Vagy kizöldűl ismét a babér, 

És hirökkel a föld eltelik... 

Vagy, ha a sors mindent veszni hágy 

S elhullnak a végső emberig: 

Akkor őket a nagy sírhalom 

Gyászfűzein híven siratom. 



S ha életre hoznom nem lehet, 

Amely kérte volt szerelmemet: 

A nagy sírra hívom a vihart, 

S esküvőre nyujtva néki kart: 

Megtanítom, - és az el-kiszáll, 

S járván a föld s ég határinál, 

Harsogtatja, merre elmegyen: 

Szívtelen nép, sorsod ez legyen !« 

