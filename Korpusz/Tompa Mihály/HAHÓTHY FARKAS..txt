


Meghalt Maximilián, 

Magyarok királya; 

Élve: tisztelé a hon; 

Halálában: szánja. 

S mig utóda csillagok 

Titkaiba mélyed: 

Fékje tágul, szarva nő 

Pártos szenvedélynek. 



A törökkel béke van, - 

Véve drága áron; 

És örök csatározás 

Mégis a határon! 

Martalék-vágy, rettegés 

Kardot ád a kézbe; 

Ki- s berontás, csóva, vér... 

Ilyen az a béke! 



Rabló-fészek sok nagy úr, 

S főnemesnek vára; 

Elpusztítja, beleül 

Egymás birtokába. 

( Ha ki megtorolja: jó, 

Máskép neve hallgass !) 

Muraközben ilyen úr 

Vén Hahóthy Farkas. 



Van nagy csőcselékhada, 

S mintha volna céhben: 

Kitanitja az öreg 

Sok gazságra szépen; 

És mint sólymát a vadász 

Tartja olyan célra: 

Másé a tett és veszély, 

Az övé a préda! 



Szent Helén zárdája áll 

Közel Csáktornyához; 

Melyet a kóbor csapat 

Kerül, retteg, átkoz; 

És ha éjjel, néha, nincs 

Elmellőzni módja: 

Róla szörnyűket beszél, 

S ijedséggel tóldja. 



Csak hallgatja Farkas úr 

Mind e sok beszédet; 

De történik, hogy csupán 

Egy csatlósa tér meg. 

Ijedt ember ez nagyon 

És van vérbe, fagyba... 

- A zárdánál társait 

Legyilkolva hagyta. 



S beszél: »Tettünk jó fogást, 

Ámbár üldözének; 

És ha ama zárda nincs: 

Soha be nem érnek! 

Ott... a földből szó eredt, 

És megállj-t dörögve: 

Kezünk, lábunk megmeredt... 

- Hatvané örökre !« 



Értem ...! ellenségeim 

A klastrom lakói ...! 

Felkiált s szed új hadat 

Vérboszús Hahóthy. 

A szent nép fut vagy halott, 

Romban áll a zárda; 

- Csak a sirbolt, melynek a 

Rombolás nem árta. 



S míg az őrült szenvedély 

Csapdos partjain túl: 

A természet csendesen 

Hervadásnak indúl... - 

S újra zöld lesz a liget, 

A föld arca szépűl, 

Hamut és vért hant fed, a 

Ráemlékezéstűl. 



Hogy kinyílik az idő, 

Vén Hahóthy fölkel; 

Sokat tervez, cimborál 

Egy csapat törökkel. 

Ő a kém, a vezető, 

És sükerrel járván: 

Most, az egyezés szerint, 

Övé fele zsákmány. 



S mig kijátszás, csel forog 

A török fejében: 

A dús prédát, Farkas úr 

Ellopja egészen; 

De a kontyos cimborák 

A nyomába kapnak... 

Most már jó gondját viseld 

Farkas, a nyakadnak! 



Meg-megbukkan az öreg 

Csalit- és bozótba ', 

Utat veszít, csavarog 

Mint a hajtott róka. 

Végre ő s tolvaj hada, 

Közepén az éjnek: 

Szent Heléna romba dőlt 

Klastromához érnek. 



Vén gonosztevő! ez is 

A te kezed műve! 

Balsorsoddal szembe-jösz, 

Ide menekűlve! 

El nem rejt a puszta fal, 

A törökség nyomban... 

Hah, a sirbolt megmaradt! 

Oda, oda gyorsan ...! 



De alant, kigyulva két 

Égő szem világa; 

Egy arc hős vonásai 

Látszanak meg nála; 

És rémítő hang dörög 

A hitvány tömegre... 

( A szigethi hős feje 

Itt van eltemetve ). 



- Hah, ti korcs faj! hős apák 

Kardja-címerével! 

A nemes sas lakhelyén 

Rabló kánya fészkel ...? 

A törvény és rend helyét 

Rút erőszak állja ...? 

Önszülöttiben vesz el 

A magyar hazája! 



Ki Szigethvár sáncain 

Hősi véget értem: 

Sok galádságtok miatt 

Nincsen pihenésem! 

Felriaszt, felköltöget 

Rablók dübögése... 

Kik e dolgot mívelik: 

Isten átka érje! 



És a megréműlt csapat 

Több beszédet nem vár; 

Még a nyíl se szúr, döf úgy, 

Mint ez égő szempár; 

Keblét inkább a török 

Kardja verje által... 

- S vén Hahóthy ott vesz el 

Negyvened-magával. 



S míg az ország sorsa egy, 

Maradván a régi: 

Haragos szót váltanak 

A rom és vidéki; 

Mintha a föld rengene, 

Zúgna távol orkán... 

- Török zászlók lengenek 

Győr és Pápa tornyán! 

