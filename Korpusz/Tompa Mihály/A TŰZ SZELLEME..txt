


A tűz az Isten, ő az őserő, 

Övé a világ. Fenn és idelent, 

Fényben, melegben ő uralkodik; 

Alkot és szétbont, enyészt és teremt. 



Királyi széke a nap, hol lakik, 

Honnan sugári kifolyása van: 

Gyujtsd meg bár a fát, üsd meg a követ: 

Szikrázva, lángolón előrohan. 



Int a tűzszellem s kihajt fű, virág, 

Megholt lények támadnak ujra föl; 

Most megtüzesít vizet, levegőt, 

Majd haragjában olvaszt, éget, öl. 



Ott, honnan megvon fényt és meleget, 

Megszűn az élet, halál áll elő; 

És tőle ismét élő lesz a holt... 

A tűz az Isten, ő az őserő! 



Szomszédságban élt két tündércsalád, 

- Nem messze a tenger partjától; 

Egyik fehér, a másik fekete, 

Egyik szelíd, a másik ártó. 

És lőn, hogy amely reggel a fehér 

Anyának kis leánya született: 

A barna, szintazon nap éjjelén 

Szűlt egy otromba férfi-gyermeket. 

Örűlt mindkét család 

És hítt keresztapát: 

Az a tűz szellemét, 

Emez az éjszakát. 



És a fekete vár tündére, 

Ülvén forgószél szekerére, 

A szomszédban terem; 

S köszöntvén a fehér családot, 

Imígy szól röviden: 

‘ Tündérszomszéd! nekem fiam van, 

Neked leányod született; 

Jegyezzük el még jó előre 

Egymásnak e két gyermeket; 

S eljövén ideje: 

Legyen lányod fiam neje !' 



Bár a fehér a szemtelen szót 

Mély útálattal hallgatá, 

Nem mervén a gonosz szomszédnak 

Tagadólag felelni rá: 

Két értelműen szólt vele; 

Aztán a fekete, 

Ülvén forgószél szekerére, 

Sötét várába visszatére. 



És a tündérleányka gyorsan 

Nőtt hódító tulajdonokban; 

Keresztapjának fényajándoka 

Szemében bűbájosan ragyoga. 

A tengerpartra mindennap kijárt, 

Várván kedvesét, a tengerkirályt, 

- A kéken hullámzó habok felett, 

Ki érte lángolt s akit szeretett. 



De a boldogság oly rövid vala; 

Mert egy homályos éjjelen, 

A barna tündér ott terem, 

S imígy hangzik szava: 

‘ Jó szomszéd! itt az ideje, 

Legyen lányod fiam neje !' 



Keserűség, harag s ellenzés, 

Előtte mind hiába van; 

A reszkető tündérleánnyal 

A setét násznép elrohan. 

Egymástól a két vár 

Ezer mértföld vala. 

Mégis oda hallott 

A bús szülők jaja. 



Rengő habok lágy pamlagára dőlve, 

Ébren volt még a szép tengerkirály; 

Előtte a tündérleányka tűnt fel, 

Szerelme édes álmodásinál. 

S mint a tenger lágyan rengett alatta; 

Lelkét ringató érzelmeknek adta. 



De most zaj rezzentette fel, 

Amely a part felől eredt; 

Nézett, figyelt, - s egy perc alatt 

Megtudván a történteket; 

Nyugat felé rohant a tengeren, 

Felháborítva azt, hol elmegyen. 

Majd a vizeknek mélységébe szállt, 

Hol a nap ágyas-háza van; 

S megingatván gyöngéden a habot 

Feje alatt: - szólott fájdalmasan: 

Halld, tűz-szellem! hozzád kiáltott, 

Kit rablanak: keresztleányod! 

Az ébredő intett, 

S kis fényes csillagot 

Küldvén az égen el: 

Ismét elszunyadott. 



Az alatt a fekete várba ért 

A vinnyogó sötét csapat; 

S míg vígad a násznép, - a bús ara 

Szemén nehéz könycsepp fakad. 

Azonban a galád faj összevész, 

S egymásba kap nagy csúfosan; 

Most kedvező percet látván a hölgy: 

A várból titkon kisuhan. 

De békiált az éj, az átkozott: 

Keresztfiam! szökik menyasszonyod! 



E híradásra felkerekedik 

A vár tündére mérgesen; 

S elérte a leányt, ki nem jutott 

Utjának még felére sem; 

Előtte és utána 

A földre ütve bottal: 

Előtte és utána 

Nagy erdő zúg azonnal. 

S imígy kiált gonosz szeszélybűl: 

‘ Hét éjjel itt léssz büntetésűl !' 



A rengetegben bátorság, erő 

A foglyot elhagyá; 

Rögtön lankadni érzé tagjait, 

S mély álom jött reá. 

Keresztapját látá szendergve, ki 

Tüzet vetett le az égből neki, 

És intve halkan suttog: 

Élessz tüzet, leányom ...! 

S midőn elmult az álom: 

Egy égő csillag hullt alá. 



Tüzet gyújt gyorsan a tündérleány, 

Magas halommal hordja, rakja meg: 

Lángot kap a fa, melyből hirtelen 

Lobogva, sustorogva, színesen 

Kitörnek a piros tűzszellemek. 

S felkapva a lányt, rohantak vele 

A főszellemhez, napnyugot fele. 

De a sanda éj újra hírt adott: 

Keresztfiam! viszik menyasszonyod. 



A tűzszellemke - hosszu volt az ut, - 

Lassan kifáradt, kihűlt, kialudt. 

S az üldöző most ott terem: 

Egy szirtdarabbal gyorsan földre csap, 

S a tündérhölgy új gyötrelemre, rab, 

Kősziklás puszta szigeten. 

És szólott a gonosz dühébűl: 

‘ Hét hóig itt léssz büntetésűl.' 



A hölgyet ismét álom nyomta el, 

És láta karcsú paripát, 

Mely véle a kietlen szigeten 

Sebes szélként szágulda át. 

S midőn az álom elmúlék szemén: 

Előtte állt a karcsú büszke mén, 

Ki amidőn érezte, hogy 

A tündérhölgy nyergében űl, 

Nyargalni kezdett a sziget 

Köves partján körűl-körűl; 

S míg a kört háromszor futotta meg, 

Patkója érccsapásitúl: 

Ezer tűzszellem, szikra képiben 

Börtönéből kiszabadúl. 

S megint szabad lesz a fogoly leány; 

De a bősz tündér újolag nyomán. 



Nyomán van ismét és elérve őt 

Bűzhödt vizet fecskend elé; 

Mely hirtelen mocsárrá változott, 

S a hölgyet megkörnyékezé. 

Boszú szól a gonosz szivébűl: 

‘ Hét évig itt léssz büntetésűl.' 

De még el sem hagyá jól a mocsárt: 

A mély iszapból felkelének, 

- Hogy megmentsék a bús tündérleányt, - 

Bolygó tüzek, fényes lidércek. 

S már elhagyják az ingoványt vele, 

De üldözője ujra felkele. 



S jött most a vőlegény s egész család; 

Követvén a tajtékozó apát; 

Velök volt a dühös násznép, s maga 

A gonoszságtól sötét éjszaka. 

A fehér kastély nem volt messze már, 

De a vadnép még közelebbre jár: 

Ki menti meg az üldözöttet? 

De éj és sereg sápad, reszket... 

Kilép a tűzkirály, s a fénysugárnál 

A ronda had szétüzve, verve hátrál. 



Kevés időre a tündérleány 

A tengerkirály neje lett: 

Ki a fehér családnak a vizen 

Adott egy bájos szigetet. 

Hol nyugodni tér a tűz szelleme, 

Mely mindent áthat és betőlt; 

Hogy fény- s melegben e széles világ 

Ösmérje és tisztelje őt. 

Ki orcáját ha elfordítja, ott 

Bomlás, enyészet áll elő, 

S egy mosolyára élő lesz a holt, - 

Mert ő az Isten s őserő. 

