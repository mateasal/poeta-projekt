


Télen nyáron pusztán az én lakásom, 

A rózsám is csak vasárnap ha látom; 

Lakásom van hortobágyi pusztába ', 

Nem járhatok én az Isten házába! 



Sík a puszta, se halma, se erdeje, 

Sugár magas a toronynak teteje; 

Sugár torony kilátszik a pusztára, 

Harangoznak pünköst első napjára. 



Imádkoznám, de nem tudok, hiába! 

Nem jártam én soha az iskolába; 

Édes szülém tanított volna rája, 

Jaj de régen temetőn a fejfája; 



Imádkozz te, rózsám, a jó Istennek! 

Aztán gyere, templom után csókolj meg, 

Eszem azt az imádságos kis szádat, 

Három hétig nem hallod egy adtámat! 



Békót tettem kesely lovam lábára, 

Mért nem hallgat a gazdája szavára; 

Békóba tett engem is a szerelem, 

Az alföldön a legszebb lányt szeretem. 



Volt egy csikóm, ha magam rávetettem: 

Száz mérföldre maradt a szél megettem; 

Debreceni szabadságon eladtam, 

Áldomáskor csakhogy meg nem sirattam. 



De nem bánom, a rózsámnál az ára, 

Neki adtam kendőre, pántlikára; 

Ne zsugorgasd azt a bankót, jó lélek! 

Ád az Isten még többet is, ha élek. 



Kis kertemben kiszáradt az eperfa, 

Este, reggel egy bús madár ül rajta; 

Csak azt búgja az a gerlice-madár: 

Hogy a legény, szőke, barna csapodár! 



Árva madár, leveletlen fatetőn! 

Nincsen párod, nekem sincs már szeretőm; 

Vígy el engem magaddal az erdőre, 

Ott ássuk meg egymás sirját előre! 



Vígy el engem az erdőre magaddal! 

S aki előbb bánatjában ott meghal: 

Temesse el, temesse el a másik, 

Hol a sárga színű kikircs virágzik! 



Muzsikálnak, hegedűlnek 

Alvégesi legénységnek; 

Biró fia beh régen, 

Beh régen! 

Nem volt már a felvégen. 



Hamis volt a zúza, mája, 

Nem is kell a pántlikája! 

Kilököm azt a hóra, 

A hóra! 

Péntekre viradóra! 



Azt az egyet megmutatom: 

Lesz szeretőm, ha akarom! 

Eleven, mint a madár, 

A madár, 

Miden újjomra egypár! 



Pereg az orsóm kereke, 

Vékony szálat fonok vele; 

Lobogós ingnek jó lesz, 

Beh jó lesz, 

A rózsámnak, ha elvesz! 



Három mezőn, három határon, 

Búzavirág az én virágom; 

Az is, mint a rózsám szeme, kék, 

Mást aranyért nem szakítanék! 



Édes szülém, ha szépen kérem, 

Kék pántlikát veszen majd nékem; 

Legyen, mint a rózsám szeme, kék, 

A világért mást nem hordanék! 



Egy kis legény kért meg a télen, 

De nem volt mit kapni szegényen! 

Aztán nem is volt a szeme kék, 

Barna szembe nem is nézhetnék! 



Borúl az ég, szél fú hidegen, 

Édes atyám, édes Istenem! 

Ne adj esőt, hadd legyen az ég, 

Minő az én rózsám szeme, kék! 



Hogy beteg volt édes szülém, 

Ezerjófűvet szedtem én; 

Héjh az erdőn, a réteken 

Ezerjófű elég terem! 



Beteg az én szívem nagyon; 

Még rosszabb, ha gyógyítgatom: 

Héjh az erdőn, a rét-szélen, 

Nem nő ezerjófű nékem! 



Azt a helyet majd meglátod, 

Ahol leltem orvosságot, 

Egy kis fenyőkereszt alatt, 

A temetőn lelem meg azt! 



A parlagon nő a szarkaláb; 

Nézz a szemem közé legalább! 

No, de ne bántsd! minek néznél? 

Ugy lehet, még megigéznél! 



Most is olyan nagy az én bajom: 

Nem kell a bor, pedig szomjazom! 

Be-behunyom a szememet, 

Elaludnám, de nem lehet! 



Ha felülök pej paripámra, 

Nincs az eszem a kantárszárra; 

Mikor aztán észreveszem: 

Házatoknál áll meg velem. 



Ne légy olyan durcás, violám! 

Ha nem szeretsz, mondd meg igazán; 

Ha helyettem más legényt vársz: 

Ne félj, akkor sohase látsz! 



A tilinkóm nem szól, elhasadt, 

Amoda a hármas domb alatt; 

Olyan szomorú volt a nóta, 

Hogy a fát is meghasította. 



Addig beh víg volt a nótája, 

Míg a rózsám hallgatott rája; 

Nyári estén, csendes időben 

Ablakánál megfúttam szépen. 



De mióta a lány nem szeret, 

Búbánatnál nem szólt egyebet; 

Lassan fúttam, hogy más ne hallja, 

A juhász-legénynek mi baja. 



A tilinkóm nem szól, elrepedt; 

Héjh megcsalt a rózsám, nem szeret! 

Lassan fúttam, mégis elhasadt, 

Ugy szerettem, mégis elhagyott! 



Csendes a tó, habja nincsen, 

Bele ne halj, édes kincsem! 

Mert az ám a tó szokása, 

Hogy a mélyén sincs folyása. 



Fogadj szót, ha mélyre viszed: 

Mind meghibál a kendered; 

Ha elázik, szakad a szál, 

A vetélő sokszor megáll. 



Én addig a más oldalon 

A csikókat megúsztatom; 

Napszállatra, vacsorára, 

Haza teszlek, szívem Sára! 



Piroslik a bokor gyenge hajtása, 

Piroslik a leány gyenge orcája; 

Tarka madár jár a piros hajtáshoz, 

Nyalka gyerek jár a piros leányhoz. 



Melegen süt a nyári nap sugára, 

Gyenge hajtás beh színtelen, beh sárga! 

Barna kis lány, gyenge piros orcádat 

Megsárgítja a szerelem, a bánat! 



Letöröm a piros galyat előre, 

Kalapomhoz bokréta lesz belőle; 

Haza viszem a rózsámat a télen, 

Pirosan hadd legyen ő feleségem! 



Tó közepén bokor-sás. 

Ha nem szeretsz, szeret más! 

Igazán, igazán, 

Tíz szeretőt kap a lány! 



Piros az én ajakam, 

Gesztenye-szin a hajam! 

Liliom, liliom, 

Liliom-szál a karom! 



Akit én megölelek, 

Megcsókolok, szeretek: 

Tiszán túl, Dunán túl, 

Örömében elájúl! 



Rózsaszőlő, bakator. 

Piros a bor, ha kiforr, 

Piros leány, galambom! 

Töltsd tele a palackom! 



Nincsen pénzem, nem is volt; 

Bor árában kell -e csók? 

Csókolj meg már, ha lehet, 

Áldom az Istenedet! 



Esik a hó a határon, 

Fehér, mint a fehér vászon; 

Ha én olyan fehér fehér volnék: 

Héjh beh szeretne a legénység! 



Beh szép az a holló-madár! 

Olyan barna, mint a bogár; 

Ha én olyan barna barna volnék. 

Héjh olyan sokat nem busúlnék! 



Beh szép piros az a hajnal! 

Miként a cseppentett vér, olyan; 

Ha én olyan piros piros volnék: 

Hejh szeretőm is lenne tán még! 



Beh karcsú az a jegenye! 

Beh is fent van a teteje, 

Ha én olyan karcsú karcsú volnék: 

Héjh az idén még férjhez mennék! 



Messze földre bujdosott a galambom, 

Soh' se látom, tán még hirét se hallom! 

Csak az esik a lelkemnek nehezen, 

Hogy még nem is beszélhetett énvelem! 



Árva vagyok, mint az árva gerlice, 

Édes rózsám, mért hagytál el ennyire ?... 

Annyit sírok, annyit rívok utánad: 

Gyenge szívem majd megöli a bánat! 



Nagy kerek tó közepén, 

Liliom nőtt az idén; 

Liliom, liliom, 

A vagy édes galambom! 



Bementem a liljomért, 

Jaj a vize nyakig ért! 

A hinár, a hinár 

Majd hogy oda nem ölt már! 



Nem kell nékem liliom, 

Te sem kellesz, angyalom! 

No hiszen, no hiszen 

Nagy hinár a szerelem! 

