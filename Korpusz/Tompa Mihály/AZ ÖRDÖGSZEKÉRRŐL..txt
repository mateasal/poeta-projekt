


Hol vásznat fehérit a játszi délibáb 

Szilaj csikó iram s fehér gulya legel; 

Ahol szemes túzok sétálgat a mezőn, 

Amely nyulárnyékot s ördögbordát nevel: 



Alföldi rónaság termő határiban, 

Derék tavat talál gém s vadruca, ha jő; 

A rence zöldelőn borítja bé vizét, 

Zsombékos partjain a harmatkása nő. 



Fél-lábon állva, itt busúl az eszterág, 

A viz szinére nőtt széles lapun pedig 

Űl tollászkodva a bukó szárcsák hada, 

A bíbic fenn kering, vagy lenn begyeskedik. 



A sürű nádasban zúgás-búgás közűl 

A hápogó gácsér nyers lármája kiszól; 

Mig a tojásivó körmös sas elveri 

Az ülős madarat meleg tojásiról. 



Vándor lápokra, a nemes kócsag meg-ül, 

Majd mint fehér fátyol gyorsan messze lebben, 

Helyére azután fekete gólya száll, 

Gyöngyvér s karakatna jön, megy nagy seregben. 



Itt nő a kardos sás, a barma buzogány, 

Indája itt köt az ötszarvu sulyomnak: 

Iromba jércéit a vízi tyuk viszi 

Sürű torsa közt a zúgó nádasoknak. 



A gazban rosz ladik, melynek gazdája nincs, 

Zöld vizzel félig áll s fodorsás verte fel; 

A pázsitfolt kihajt, kizöldül oldalán, 

Orrában összedűlt, korhadt csík-kas hever. 



Vakvarjuk ülnek a parti égerfákra, - 

A nádas rókája vonít esthajnalon; 

Jár a tündelevény, a tó zsibongva zúg... 

Zúgása messzeszól a csendes tájakon. 



A tó helyén vár álla hajdan, 

S körülte erdő és berek; 

Mikép lőn gyászos pusztulása? 

- Hogy a szem még romját se lássa, - 

Igy emlitik az öregek: 



Régenten egy rosz ember éle, 

Elévült nő lakozva véle; 

- Gyermek-korából régi dajka, - 

Ki csak gonoszt gondolt szivében, 

A jó nagy szálka volt szemében, 

S nem nyilt igaz beszédre ajka. 



Mint harmat a szomjú határra, 

Áldás száll égből a munkára; 

De kinek nem kell a dolog: 

Szükséget lát és nyomorog. 

Igy Zombor és vénült dajkája, 

- Mint más szegény, - nem izzadott; 

Fecsérelvén kincskutatással 

Az éjt s a drága szép napot. 

Az Isten ellen zúgolódva 

A dúsra mérgesen tekintett; 

Lelkét od'adná a gonosznak, 

Csak adjon az cserébe kincset 

Ugy is lett. Szent György éjszakáján 

A két istentelen végtére 

- Hét csepp vérével balkezének, - 

Az ördöggel lép frigykötésre. - 

Nyervén attól kincset s hatalmat 

Az óhajtás szerint; de még 

Ezekhez, a szűz ártatlanság 

Megejthetése téteték. 



Kacagva most, a két istentelen 

Erős várat rakott nagy hirtelen; 

De rosz hirű, és rettegett falát 

A vándor messze elkerűlte; 

Inkább az éj csipős szelét, havát 

Az ég alatt fázlódva tűrte; 

Mert benne csendes nyúgovást 

A jámbor lélek nem talált 

Hol a vén nő s a vár ura 

Gonosz lélekkel cimborált. 

Hová nagy éjfelen, 

Fejetlen méneken, 

- A várt hétszer kerűlve meg - 

Betértek a rút szellemek; 

Tüzes seprővel megsöpörvén 

Az útat nékik jókor a vén. 



És a vidékkel bősz hatalmát 

Érezteté a két gonosz; 

Nem nézvén sem Istent, sem embert: 

Rőt Zombor szűzleányt oroz; 

S vén dajka által a szegény nép 

Fejős jószága vért adott; 

Megígézett verő szemével 

Sok kedves gyönge magzatot. 



A félelmetes várhoz közel 

Volt egy magános kis pásztorlak; 

Reá árnyékkal, jószagú 

Ákácfiatalok hajoltak. 



A kis ház fedelét 

Kövi rózsa és béke lakta; 

S Piroska képiben 

Ékes virágszál nyílt alatta. 

Ő a jámbor pásztornak volt 

Édes leánya, 

Szelíd s vidám, minő a rét 

Ifjú báránya. 



A jó pásztornő nagy beteg lőn; 

Fájdalma ágyba fekteté; 

Bágyadt szemét édes leányán 

Aggályosan pihenteté. 

Virasztó hűség s gondos bú állt 

Leánya képében felette, 

Ki önmagát, beteg szülője 

Ápolgatásában, feledte. 



Egykor, hogy a szegény betegre 

A hajnal lágy álmat hozott: 

Zaj nélkül és titkon hagyá el 

Piroska a csendes lakot; 

A harmatos rétek felé 

Gyors léptekkel suhan, 

Ezerjófűvel a gyopár 

Ahol nő bokrosan. 



S midőn kigyúlt a nap 

Legelső súgara: 

Kicsiny köténye már 

Tele rakva vala, 

Gyógyfűvek illatos nemével; 

Virág-rakott rétoldalon 

Szedvén meg enyhe harmaton 

A jó leányka kis kezével. 



Midőn sietve visszatérne, 

‘ Mi dolog ez én Istenem?! 

- Nem messze Zombor erdejéhez, 

Előtte anyja megjelen. 

Nevén szólítja nyájasan, 

És int, de nem várván be őt: 

Mint az árnyék, tovább, tovább 

Megy a felé futó előtt... 

‘ Édes szülém megállj, megállj! 

Várd meg leányodat ...! 

» Utánam édes gyermekem! 

Megállnom nem szabad ... !« 

Maradj, könnyen hivő leány! 

Ne fuss a csába kép után! 

Ez nem szüléd, ez tőrbe von, 

- Ő szivszakadva vár szegény 

Ez a vén dajka, aki csal, 

Anyád képmását fölvevén! 

Imígyen suttogott fülébe 

Lágy szellő a futó leánynak, 

És benne, aggó édes anyja 

Kínos sejtelmi suttogának. 

De ő elszórva gyógynövényeit, 

Futott a rengeteg felé... 

- S most felsikolta... mert magát 

Sötét falak között lelé; 

Előtte meggörbedt alakban, 

Kacagva állt a vén boszorkány, 

Míg gerjedelmében az ösztön 

Zombor szemén vad szikrákat hány. 



A nap leáldozott a halmon, 

Piros világgal jött az alkony; 

És a pokolnak tornácában, 

Vad szenvedély rontó karjában, 

A lányka szűzi fátyola 

Még eltépetlenül vala. 



» Zombor, Zombor! ha a virág 

Éjfélre el nem hervad: 

Fejünkre szörnyü jajt hozand 

A pokoltól szedett had !« 

És Zombor őrjöng, küzködik... 

Éjfélre jár az óra; 

Reszketve hallgat a gonosz 

Az első kakas-szóra. 



És ujra küzd,... de a leány fölött 

Varázs erő hatalma őrködött 

Mert amidőn gyógyfűveket 

Szedett a harmatos mezőn, 

Közűlök, egypár jószagú 

Virágocskát keblébe tőn, 

És ez varázsvirág vala! 

- Amely virúl száz év alatt, - 

S száráról a csudás növény 

Csak szeplőtlen kéznek szakad. 

Eltávolítá a gonoszt 

Ez a lánytól hatalmasan: 

És a nagy éjben hangzik a 

Másod-kakasszó hangosan... 

» Zombor, Zombor! ha a virág 

Éjfélre meg nem hervad: 

Fejünkre szörnyű jajt hozand 

Az ördöngös veszett had !« 

Hah! Zombor őrjöng, küzködik... 

Éjfélre jár az óra; 

Reszketve hallgat a gonosz 

A másod-kakasszóra; 

S vad káromlásra nyilva ajka: 

Őrjöng véle az álnok dajka. 



Tizenkettőt ütött azonnal... 

S árnyán a titkos éjnek: 

Forgószelek szárnyán, az éjfél 

Vendégi megjövének; 

Kék láng borúlt a vártetőre, 

Mint lengő nád ingván fala; 

S ki benn ordíta vad kinok közt: 

A két istentelen vala. 



Gonosz Zombort s az álnok dajkát 

Az ördögök sikoltaták 

S elsűlyedett az összedőlt vár, 

Helyén mély tó maradt; 

Nádassá vált a rengeteg 

Egy pillantás alatt. 

Zombor pedig, s gonosz dajkája, 

- Akik miatt a szűz futott, - 

Bünhödvén céltalan futással, 

Ördögszekérré változott. 



Derűlt reggel váltá a kínos éjet, 

Nyilt tópart volt, hol a leány felébredt; 

Párnája jószagú virág vala, 

Felébresztője fülmilék dala. 

Ugy tetszett, hogy csak álmodott; 

S midőn jó anyjához megtére, 

Elmondva mindent, a szüle 

Így szólt lányának a beszédre: 

- A szűz erénynek védbástyáin 

A gonoszok által nem hágnak: 

Őrizd kebled, hogy tiszta légyen, 

Mint kelyhe a nyiló virágnak! - 



Tágas alföld sík határán, 

Ha kitördelék: 

Vén ördögszekér iramlik; 

Mint a gyors kerék; 

Cél s nyom nélkül a világon, 

Nyargal, vándorol; 

Megpihenni, megnyugodni; 

Nem lehet sohol. 

Meg-megáll, de ostorával 

A szél rajta üt, 

És a messze pusztaságon 

Utban álló tüskén s árkon, 

Űzi mindenütt. 

