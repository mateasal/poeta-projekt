


Viola mond felsohajtva: 

Nem jól bántam véle mégis, 

A szegény perpétuellel! 

Hű szerelmét megvetettem, 

Eltaszitván őt magamtól! 

Lész -e aki így szeressen: 

Ilyen hévvel, ilyen híven?! 



S kiválasztván két virágot: 

Követségül, nagy titokban 

Küldi a perpétuelhez, 

Nyájas édes izenettel, 

Mely megbánást rejt magában, 

Megbánással hő szerelmet. 

S két követ ha küldetését 

Végzi híven, végzi titkon, 

És jó választ hozva jő meg 

A virágtól, messze földről: 

Fényes és dús lesz jutalma! 



Elindul a két virágszál, 

S menve menve, mendegélve: 

Érnek cifra úri kertet; 

Alig mernek benne járni, 

Szólni épen nem merészek 

Ösmeretlen sok virág közt, 

Melyeket szült idegen föld 

És takargat ápoló gond, 

Hogy a drága dudva nőjön! 



Érnek tágas rónaságot, 

Hol meghajlik a kalászfő; 

S ha szellő jár a mezőkön: 

Habzik, úsz az árvalányhaj. 

Délibáb a láthatáron. 

Járnak ingó lápok hidján, 

Szólnak a bús égerfához: 

Ösmerkednek a tavaknak 

Tarka-barka gyermekével; 

A karcsú sásliljom ott nő, 

S fehér nimfa hóarcával. 



Érnek halmot, bércet, erdőt, 

És tájékin föltalálják: 

Az illatdús gyöngyvirágot, 

Szép, szelidke ibolyácskát, 

A kegyetlen vad hunyorral. 

És amint megy két virágszál: 

- A magas fák közt haladván, - 

Pihenjünk meg! monda egyik. 



Megpihentek; - monda aztán: 

Bejártunk már annyi földet... 

Gyönge társam! vajh ki tudja: 

Végeződni hol fog útunk!? 

Látod-é ezt a magas fát? 

Nosza hágj fel rája gyorsan! 

- Könnyü lesz az néked! úgyis 

Indaféle a családod, - 

S nézd meg: a hely, merre tartunk, 

Közel, avagy messze van még? 



És miképen ez tanácslá: 

Az a sugár fára kúszik, 

Föl, föl a zöld gyenge ágra, 

Mely van a fa koronáján, 

Melyen hintáz a madárka, 

Mit a szellő is megingat, 

Harmatcsepp is terheűl van; 

S gyönge testét a virágnak 

Birja könnyen, tartja kedvvel, 

Édes kéjt sziv illatából, 

Szerelmes lesz ölelésin! 

S a virág, mig elmerülve 

A kilátás gyönyörében, 

Némán bámul a magasban: 

Gonoszt gondol társa itt lenn, 

Nehány szócskát vinni, hozni: 

Mi szükség van két követre ...? 

S az eljárás dús jutalma 

Nem jobb lesz -e egymagamnak, 

Mint amazzal megfelezve!? 

Gonoszt gondol s végrehajtja: 

Földre szállni a magasból 

Hogy ne tudjon s vesszen ott el: 

Kettévágja társa lábát! 



- A virágnak lába a gyök. - 

S fájdalmában összerándul 

Fent az érző, véres inda 

Szakadt hurként egy csomóba. 

És mond a fa a virágnak: 

A jó földtől elszakitva, 

Rád keserves hervadás vár! 

De ne halj meg, élj... virulj itt ...! 

Ágad ágaimmal, élted 

Életemmel forrjon össze; 

Vérem legyen a te véred, 

Vénülésem ifjuságod! 

Légy a fának dísze, gyöngye! 



Viola vár, hasztalan vár; 

Két virágszál vissza nem tér; 

Sorsukat, mely van titokban 

A virágok népe közt, csak 

Az erdőség fája tudja, 

Melynek ágán a fagyöngy függ, 

És alatta gomba támad, 

Színes, mérges és veszendő. 

