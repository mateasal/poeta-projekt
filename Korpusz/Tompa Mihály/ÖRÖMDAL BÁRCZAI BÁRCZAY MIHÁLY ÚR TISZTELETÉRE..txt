


Ki hangolá fel húrjait a kebelnek? 

Im, ajkaink örömdalt énekelnek, 

Mely felbuzog lángérzeményibűl; 

Miként az ég magasszerű szalagja, 

Kifáradván a förgeteg haragja: 

Nyájas napot jósolva felderűl, 

Felelj, - mely visszazenged - múzsalak! 

Egy év előtt mély gyászban láttalak. - 



Úgye, ha felmosolyg a reg sugára: 

Örömre kél a föld süket határa, 

S a gyászmezű éj vak honába száll? 

Megnyílik ajka a madárseregnek, 

Az ifjú reg könyűi elperegnek, 

És fűn, virágon harmat gyöngye áll. 

Örömköny az, a természet szemén, 

Öröm vonúl át a madárzenén. 



Mint énekünkön: mert a jó atyának 

Távoztakor, gyászkönnyeink folyának, 

Szivünkbe bú, arcunkra bánat űlt; 

S helyére, hogy méltó utóda lépe: 

Hőn üdvezel Bárczaynk! a múzsa népe - 

Gyors szárnyakon a bánat elröpűlt, 

Hidd, mely ma felhangoztatá dalunk: 

Magas öröm, hogy Téged birhatunk! 



És ünnepén, muzsánknak szíve szája 

Legyen hosszú, melyen haladsz, a pálya, 

Hőn esdi, - s visszazengik ajkaink, 

S ha napjaink, tudomány- s értelemnek, 

Kormányodon, gyümölcsöket teremnek: 

Légy érte végig áldva Bárczaynk! 

Legyen jutalmad érte háladat, 

S királyi bér: az édes öntudat! 



És most, fogadd el e virágfüzérkét, 

Bár láthatnád keblünknek érzeményét, 

Melyet kötők hűs Bodrog partirúl! 

Levélkéi bár hervadók lehetnek: 

De szívünkben feléd, a tiszteletnek 

Szent lángja ég elolthatatlanúl! 

Vezérlj!... a hű vezérnek homlokát, 

Örökzöldű babér köríti át. 

