


Köszöntelek, te csendes tiszta éj! 

Lelkem beszél, ajkam megnyilni fél... 



Az elnyugvó alkonynak égve 

Felejtett mécse véglobbot vete; 

Véglobbot a halvány világu 

Esthajnal élete ...! 



S a kék hullámu messzeséget 

Előttem mig homály boritja: 

Keblem a vágy el-elszoritja 

S ismét a régi kínnal éget! 



Feletted, messze szép táj! 

Lebeg bús lelkem szüntelen; 

Bár megpihenni nem tud, 

Mint a madár sík tengeren, 

Kéj és kín rajtad összefut, 

S rád emlékeznem úgy fáj ...! 



Elégve majd esthajnalomnak 

Halvány világu élete: 

A zaj, halk szívütésre válik 

Halk szívütésben mind halálig 

Él a táj emlékezete... 



Ah, rajta egykor nem merengek! 

Elsötétült szemem nem látja; 

Hullámzó képét elfelejtem... 

Lelkem, te lengj azon helyettem 

Légy a kedves táj délibábja! 



Tündéri szép az éj... 

Kis kertemben mélázva járok, 

Azt várom szüntelen, 

Hogy megszólitnak a virágok! 

S ime, a csendes éjben 

Megnyílik száz virágkehely... 

Légben, halmon, mezőben, 

Jó illatár terjedve el. 



Érzem én is megnyilni keblemet, 

- Kertem virágival; - 

Melyből buzogva ömledez 

A csendes éji dal... 



Ki a virágnak illatot, 

A szívnek érzeményt adott: 

Övé az illat és az ének, 

Nagy ünnepén a néma éjnek, 

Mely megnyitá a dús virágkehelyt, 

S a dalszülő kebelt ...! 



Elveszti az éj gyász koromszinét, 

S bizonytalan homályra enyhűl; 

Honnan jön a varázs-mosoly, 

Mely a vak éjszakába foly? 

A hold emelkedik keletrűl ...! 



Tündér menyasszonyként, feje 

Ezüstlő fürti földig érnek: 

Förösztvén lágy hullámiban 

Képével bujdosó kis érnek. 

S a csöpp, enyhe harmat képében: 

A szomju föld áldása lészen. 



Keblem világa holdas éjszaka, 

Hullámzó érzeménye csermely-ár, 

A rózsafényű képzelet 

Rezegve rajta mint a holdsugár; 

S fölszíva tiszta csöppjeit: 

Mint virágnak harmathullása, 

Dal lesz szomjú keblem áldása, 

És a dal engem boldogit. 



Alusznak a füvek, virágok... 

Közöttök halkan énekelve csak 

Az éji őr szalad sietve, 

Az éber éji őr, a kis patak. 



Lelkem viraszt, - miként az éji őr, 

És messze jár gyors gondolattal. 

Köszöntve éjfélt és korányt, 

Harmatot, csendet, holdsugárt: 

- Hangosan fel-felcsattan a dal ...! 



Csodás, nevetlen érzelem 

Beszélget titkosan velem, 

Mely öntudatlanúl kihoz 

Sírok bogácskóróihoz. 



Kit látogassak én meg itten? 

Még nincsenek halottaim, 

Szív-képek, ifju álmaim 

Társalognak velem meghitten ...! 



El innét ...! ott az én helyem, hol 

A búgó vadgalamb lakik; 

S meleg fészkében a csicsergő 

Madárka dalrul álmodik: 

Vadszőlős, fészkes halmokon, 

Hisz én is dalról álmodom! 



Az égre nézek, ott 

Ezüst méhkas függ... teljes tiszta hold: 

Körűle sűrű csillagraj röpes, 

S ez égi méhek ajkirul, 

Nyugalmas éjben édes méz csepeg, 

A föld felé láthatatlanúl. 

- S mi volna más 

Az édes mézharmat, melyet szedek 

Napkeltekor, 

A csillogó erdőlombok felett?! 

