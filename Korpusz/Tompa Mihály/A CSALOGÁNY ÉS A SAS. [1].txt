


Lombos liget hajlongó sudarán 

Busongva ült a néma csalogány; 

Meleg sugár, szellő s a buja fák 

Énekre most ajkát nem ragadák. 



‘ Mi lelt madárkám, kedves dalnokom!? 

- Szólítá a sas nyájas hangokon - 

Tavasz mosolyg; a halmon, völgyeken 

Az élet száz alakba' megjelen; 

Még a bogár is örömbe merül, 

Te vesztegelsz s bánkódol egyedül? 

Dalolj, hadd halljam zengő hangodat, 

Melyre ezer sziv hű visszhangot ad !' 



» Királyom! - a bus csalogány felel - 

Keblem dalát én kinek zengjem el? 

A szárnyas nép nem, sőt még félreért, 

Ki is gunyol gyakran zengelmemért! 

E félreértés szívemig hata, 

- A dalnoknak nincs mélyebb bánata !« 



A sas azok felett, miket most hallott, 

Álmélkodván, imígyen ad parancsot: 

‘ Holnap, korán hajnalba ', szárnyas népem 

Magam körűl, udvaromban szemléljem! 

Énekelj nekik, hadd lássam meg én: 

Mint érez e nép költőm énekén !' 



A szarka rögtön nagy gyülést csereg, 

S mind felgyülnek a szárnyas seregek; 

Erdők, mezők, vizek madarai 

Letepülnek a dalt hallani; 

Vén cserágon ül a király maga, - 

A bús madárról szól a dal szava: 



Virágos árnyas erdő! 

Vigan futó patak! 

Epedve várta szívem, 

Hogy ujra lássalak! 



Itt éle kis családom... 

Oh régi szép napok! 

Akkor szivembe' bánat 

Helyett öröm lakott! 



Dallék, szerettem, ittam 

A hajnal harmatát; 

Minden falomb tanyám volt, 

Minden madár barát. 



S ah, most be más az erdő! 

A rét és a patak! 

Nem olyan kék az ég is, 

Virág, lomb hervatag... 



Most a bús gerlicével 

Gyászban foly életem: 

Mert ah, szerelmi párom 

Többé fel nem lelem! 



A bus szerelmi ének végivel 

Szól a király: - a szárnyas nép figyel, - 

‘ Népem! imé dalolt a csalogány, 

Biráljátok meg őt egymás után !' 



S mond, - felébredvén, - az alvó bagoly: 

Az ének tárgya nem elég komoly! 



A gólya ekkép ejti szavait: 

De szó mi szó, mondott valamit... 



És felkiált borzalt tollal a vércse: 

Más sem bárgyu, hogy a célzást ne értse! 

Nem leli párját az ének szerént, 

No bizony, tán mi ettük meg szegényt!? 



Nem szeretem, hogy harmatot iszik, 

Mert ugy boszorkány, - monda a kuvik. 



A gerle búgott: másnak még se kell 

Felhányni a természeti hibát! 

A rét felől kicsinylőn énekel: 

S ez felboszant sok jó ludat, libát. 



A kakuk így: családot emleget. 

Nekem igaz nincs, hanem még lehet! 



És a süket-fajd: tréfás, vig dala, 

Jól megnevettetett haha haha! 



A banka nem mondhatja néki: éljen! 

Mert önfészkét, honát piszkolni szégyen! 



‘ Elég, elég ... !' mond a madárkirály, 

- Szemének boszús villogásinál - 

‘ Boldogtalan nép! hát igy hat reád 

A dalnok szava? ekkép érted őt? 

Nem hallok egy méltányos szózatot? 

- Költőm! ne énekelj e nép előtt! 

Ti nem vagytok méltók reá, hogy éltek! 

Odú, mocsár s ocsmány dög kell tinéktek, 

Nem költészet s dal, - ti bárgyuk, vakok... 

- Hah! színem elől takarodjatok !!' 

