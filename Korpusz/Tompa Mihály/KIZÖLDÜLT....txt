


Kizöldült az erdő fája, leveles, 

Akinek nincs, biztos tanyát ott keres, 

Akit otthon vetett ággyal nem várnak: 

Minden bokor szállást ad a betyárnak. 



Harmatos fű feje alatt a vánkos, 

Setétség a takaródzó, nem káros; 

Három hadnagy üzte, nyomta nagy földön... 

Alhatik már: kinek tetszik, hadd jőjön! 



Paripája szabadon van, nem bánja, 

Betyár-lónak nem kell béklyó, se pányva; 

El se lopják, más gazdához se vágyik, 

Éhen, szomjan szolgál egyet halálig. 



Betyár legény, hejh beh puha a kezed! 

A nyeregben keresed a kenyeret! 

Nem jársz te ki takarásra, kepére, 

Az orcádnak nem ég el a fehére! 



Hortobágyon neked nő fel a csikó, 

Ingyen adja a csapláros, ami jó; 

Elszereted a menyecskét urátúl, 

És vámot szedsz Tiszán innen, Tiszán túl! 



Bekötnéd még, ha vón hová, a sárgát, 

Tele raknád, ha vón mivel, a jászlát; 

Egy kis tanyán meghuznád még magadat; 

De senkid sincs, apád anyád megtagad! 



Sürű bokor, leveles ág, magas fa, 

Nem ér a szél, nem ázol meg alatta! 

Nem hallasz ott madárszónál egyebet, - 

De ez a ház csak őszig ád fedelet. 



Elrongyollik a padlása, teteje, 

Őszi eső, havas eső ver bele; 

Oldalán az északi szél ki- s bebú... 

Betyár szíve beh szomorú, szomorú! 



Zúg a szélvész, fehér a föld határa, 

Vesd fel magad gyors paripád hátára, 

A szélvésszel fuss versenyt a világon, 

Oda, ahol ember szeme ne lásson! 

