


Volt a derűs tavasznak egy 

Bájos leánya régen, 

Kit szült a hajnaltól, fehér- 

Liljom nyiló ölében, 

Hogy majd ha völgyen és tetőn 



Lomb és virág elasznak: 

Élné tovább rövid korát 

Anyjának, a tavasznak. 



Mi bájt csak adhatott az ég, 

S a buja föld határa, 

A bűbájos tekintetű 

Szülő varázslatára: 



Ajándokát, melyet nyere 

A természet nevében, 

Mind egyesíté a leány 

Tündéri kellemében. 



A naptól kért arany sugárt, 

S adá fürtűl fejének, 

Dalból szövé ajkit, szemét 

Kékjéből tiszta égnek. 

Jó illat volt lehellete, 

Habjáték szűzi teste... 

De nincs halandó képzelet, 

Mely bájait lefesse! 



Azonban a kalászos nyár 

Megérkezvén hevével, 

Halálra vált a szép tavasz 

Ezernyi kellemével; 

Reá hervadt virága hullt 

Halotti szemfedélnek, 

Elnémult völgyön és tetőn 

Bánatjában az ének. 



Az árva lány örömtelen 

Járt széjjel a vidéken; 

De nem talált vigasztalást 

A földön és az égen. 

Anyját nem adta vissza már 

A föld kisült határa, 

S rá gyilkolón lövele a 

Nap égető sugára. 



És homlokáról hervadón 

Hullott alá füzére, 

A hajnal harmatcsöpje sem 

Szolgált enyhűletére. 

S mely támadott, midőn a bús 

Szülő végsőt lehellett, 

Nem bírta felfrisíteni 

A hűvös esti szellet. 



Beteg, nagyon beteg leve, 

S midőn érezte végét: 

Bejárta még utószor a 

Bérc és mező vidékét, 

És a magános éjszakán 

Amerre lépe, jára. 

Fájdalmának köny-csepje hullt 

A földnek pázsitára. 



És meghalt egy bokor tövén; 

De merre könnye hullott, 

A barna éj vidékein 

Száz kékes fényke gyúlott. 

S mely szép szeméből folyt alá, 

Szűz csepje a könyárnak 

Adott imígyen életet 

A tünde fénybogárnak. 

