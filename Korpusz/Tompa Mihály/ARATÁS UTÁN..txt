


Sokat vártunk ettől az évtől, 

Az időjósoknak hivén. 

Mondták tavaly, hogy aki éri, 

Dús aratást ér az idén. 



Midőn a hó elment tavasszal, 

A szántóföld reményt adott, 

Hogy a mult évben nem hiában 

Szórtuk belé a jó magot. 



Sarlót, kaszát előkerestünk, 

Hogy a sürű kalászfejek 

Élesre fent csengő vasától 

Előttünk rendre dűljenek. 



A csépet is mind sorra néztük, 

S amelyiknek hibája volt, 

Reá kötöztük jó erősen 

A gyengén álló hadarót, 



Hogy amidőn a tág szérűre 

Kerül be majdan a kepe, 

Szemét az érett búza-főnek 

Vigan kiverhessük vele, 



Melyet alkalmas szélben aztán 

Felhányjon a szórólapát, 

Kitisztítván a garmadából 

Minden polyvát, gazt és lazát. 



Ilyen készűlet és reménnyel 

Vártuk a gazdag aratást, 

De rosz időt járt, és vetésünk 

Fonnyadt, veszett szemlátomást. 



De száz mérges fű sarjadzott föl, 

Gaz, dudva a vetés között, 

Indáival a vad folyondár 

Mindent befolyt, benyűgözött. 



Ködös volt a menny és borongós, 

Nem szűlt ujító harmatot, 

Sem a földet termékenyítő 

Mennydörgésben nem csattogott. 



Utána a szük aratásnak 

Szivünk ha bátor nyugtalan, 

Mégis sokat várunk ez évtől, 

Mert a szüret még hátra van. 



Megjönnek majd a gazdag ősznek 

Derült mosolygó napjai, 

Midőn érett gyümölcs alatt fog 

A fáknak ága hajlani. 



Midőn a víg szüret zajától 

A völgy, halom csakúgy kacag, 

Száz röppentyű szikrázva röpked, 

S megdördülnek a mozsarak. 



Sajtóba jő a sárga furmint 

S az érett fekete gohér, 

Gerézdiből szürünk vörös bort, 

Olyan vöröset, mint a vér. 



S midőn ez év majd lehanyatlik 

S borunk magát kiforrja már, 

Vigan leszünk, nagy áldomásra 

Csendül kezünkben a pohár! 

