


Csatás-hirű Harangodon, 

Lekókkadó kalászok 

Hangatlan zizegésinél, 

A multban tétovázok... 



Ledőlök a sirúl emelt 

Halomnak oldalára, 

S lelkem, miként a puszta tér 

Ködfátyolt sző magára. 



S álmába lágy furulyaszó 

Sülyesztve jobban-jobban: 

Ugy tetszik, a gyászos halom 

Kebele meg-megdobban. 



S mit érzek ...? Kellő fájdalom 

Lelkemnek gondja, tápja, 

Körűlfolyván a képzelet 

Ábrándos délibábja: 



Kemény harc volt Harangodon; 

S piros vérnek folyása 

- Mint a bércről jövő patak - 

Magának árkot ása; 



S midőn mind egy fenékbe gyült, 

Kerek tó vált belőle; 

Az ősmondának ajka úgy 

Emlékezvén felőle, 



Hogy nőtt a tóban, hirtelen, 

Zöldelő káka, bokra 

Kövér szárával dőlve a 

Megfeketűlt habokra; 



És benne egy irtóztató 

Sárkány-kigyó tanyáza; 

- Pedig volt máskülönben is 

A népnek annyi gyásza! - 



Lángolt taréja, két szeme; 

Nyelvét kiöltögette; 

Mig farka, sujtó ostorúl 

Csavargózott felette. 



Fölemésztvén igavonó 

Barmát a had, miatta 

Telkét a bús szántóvető 

Nagy kínnal szántogatta. 



De mind-jobban apadt a nyáj, 

Fogyott a ménes, csorda; 

Mivelhogy a csikót s üszőt 

A sárkány ölte, hordta. 



Pásztorfiú, hídógyerek 

Elsikkadott örökre; 

Rettegve gondolt a vidék 

A tói szörnyetegre. 



Felitta a forrásokat 

A forró nap sugára; - 

S melynek szörnyű aszály miatt 

Kisült kicsiny határa: 



A sárkányos tóhoz közel 

Volt egy magános helység, 

Hol ifjú lány, ifjú legény 

Egymást hiven szerették. 



Kaszált egész nap a legény; 

S hogy estére visszatére, 

Hozzá zokogva ejte szót 

Ifjabb leánytestvére. 



‘ Édes bátyám! mátkád oda... 

Anyját hideg lelé ki, 

És a serény, a jó leány, 

Hogy enyhet adna néki: 



Korsóval a forrás felé 

Futott az istenadta! 

De mint a vén gulyás beszél: 

A sárkány elragadta !' 



Mindezt hallván, nem kelle több 

Az elbusúlt fiúnak: 

Kaszájával a partra ment 

A gyászemlékü tónak; 



Holott rögtön reárohant, 

- Fogas torkát kitátván, 

S nyakát fölnyújtva ránciból, - 

A szörnyü tói sárkány. 



De két karját a bús legény 

Csapásra fölfeszíté, 

S kaszáját, a vad szörnyeteg 

Nyilt torkába merité; 



Mely bőgve, most önoldalát 

Kinjában tépte, marta, 

Mig gyors ütéssel a gyepet 

Döngette szörnyü farka. 



Szeme düledt, taréja kék, 

S véres tajtékot turva: 

Összetekerül, majd magát, 

Mint az abroncs, kirugja. 



Az élet és halál nehéz 

Tusája közt, végtére, 

Orditva felmereszkedett 

Csaknem farka hegyére; 



S a végdühvel nagy, mély vágást 

Tevén a rét-öbölbe: 

Rövid kín-vergődés után 

Elnyult ottan dögölve. 



S ahol feltörte a gyepet 

A sebzett tói sárkány: 

Hüvös forrás buzdúla fel 

Harangod sik határán. 



Csatás-hirű Harangodon, 

Lekókkadó kalászok 

Hangatlan zizegésinél 

Emlékezéssel járok... 



A gyász idők elmultanak; 

A bősz harcokkal egyben; 

Most buja sárkerep, mohar 

Tenyész a tófenekben. 



S itt a forrás, Sárkánytörés, 

Hol minden pillanatban: 

A hőségben tikkadt utas 

Számára hűs ital van. 

