


Némuljatok meg kishitűek, 

Baljóslatok gyász varjai! 

Kik e hazának rosz jövendőt 

Szerettetek csak jóslani, 

Hol láttátok, hogy este légyen, 

Ha még csak a dél közeleg? 

Ki roszat kivánt e hazának: 

Az Isten verje meg! 



Szeretjük a békét, legyen bék! 

De a harctól sem rettegünk; 

Éljünk, ha él a szent szabadság, 

Ha vesz, vesszen bennünk s velünk! 

A népszabadság földje szántva! 

Ültessetek, ültessetek! 

Ki abba boldogságot ültet: 

Az Isten áldja meg! 



Isten jóvoltából megértük 

A várva várt boldog napot: 

Hogy nem a születés, de érdem 

Előtt emelünk kalapot; 

Most már ember lesz minden ember, 

S tesz egy boldog nagy nemzetet, 

Ki mást akarna e hazával: 

Az Isten verje meg! 



Huhogjatok, huhogjatok csak 

Sötétség gyáva baglyai! 

Ó várak s klastromok zugában, 

Mind, mind le fogjuk rontani 

Az elvénült falat, s belőle 

Rakunk szép, uj épűletet, 

Az építők kezit, munkáját 

Az Isten áldja meg! 

