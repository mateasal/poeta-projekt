


Boldog nép közt, dús-gazdag tartományban, 

Ahol vigalmat vígalom követ: 

Három kisded jött egy éjen világra, 

Hogy lásson sok bút, kevés örömet. 



Gazdag földön, hol a sik téreken 

Terhes kalász, illatos fű terem; 

Holott a hegy mélységes kebele 

Megmérhetetlen kincsekkel van tele; 

És a lejtőn, gyümölcsös bérc alatt: 

Olaj csepeg, méz omlik, must fakad. 

Boldog nép közt, mely büszke címerére, 

Savát, tüzét hogy tartja ősi vére; 

Hol nem ritkán, éhen s nyomorgva vész el, 

Ki elindul csak szellemmel csak ésszel: 

E nép között, ez áldott szép hazán, 

A mély tanácsu sors határzatán, 

Hogy sok bút lásson örömek helyett: 

Egy éjen három kisded született. 



Az éj fényes volt, de zordon hideg. 

Létök gyönyört nem nyujta senkinek; 

Mi áldás a dusnak, szegénynek átok! 

Aggó szülék bus könnye hulla rájok. 

De mint gyakran fényben jő létre a 

Szegény s gonosz, kit apja-anyja gyászol: 

Zaj, hir nélkül, homályban és alant, 

Megváltót szűl a kunyhó és a jászol. 

Most is igy volt: a szegény fiakon 

Tündérek kegye nyugvék gazdagon. 

És amint fölserdültek mind a hárman: 

Kitört a tűz, amely lángolt bezártan. 

Nyilatkozék az Isten a kebelben: 

S járdaltak a szent pályán ünnepelten. 



A költő ajkán édes dal fakad, 

Ujít, teremt, mint egy szent áradat; 

Majd tüzláng az, mely áthevit, világol, 

És egybe forraszt elvált lelkeket; 

Tavaszi nap, amelytől enged a tél, 

S a sziv fagyot és jégburkot levet. 

Egyik szaván feltámasztván a holtat: 

Figyelj nép! a másik jövődre jóslat! 

De a nép lakmároz,... multját tanácsért 

Nem kérdi: a jövőre semmi gondja; 

A költő dall, - dall szivtelen köveknek... 

Nem érti senki, bár lelkét kiontja. 



A festész űl; el van merűlve mélyen... 

Fényes képek rajongnak képzetében; 

És álmait alakkal felruházván: 

Az élet áll szóló hűségbe' vásznán. 

Ki a dicsőség utát keresed: 

Szegény müvész! hajitsd el ecseted, 

Amely teremt és csudákat mivel ...! 

Halj meg lelked derengő képivel! 

Ne tudd, ne tudd, hogy e nép elmegyen 

Remeked mellett némán, hidegen; 

Ne lásd, ne lásd: hogy a por ünnepi 

Vonásidat fakóan ellepi! 



De a zenésznek sorsa jobb talán? 

Jó kedvü nép lakozván e hazán; 

Talán lelke van még, hogy általértse: 

Mit mond a hur fájdalmas ömlengése? 

Mely nekizúdul, mint a fergeteg, 

Majd, mint a szellő, csapong, enyeleg. 

S előtünik arcon s könyben, szavára: 

Mi a szivben el volt temetve, zárva. 

Mégis amint honában szertenéz: 

Hegedűjét elejti a zenész... 

A helyett, hogy önvére, nemzete 

Megértvén, rajta büszkén függene: 

Hangjainál, - s ugy fáj ez a tudat! - 

Egy két bus sziv, - egy két korhely mulat. 



Melyben ti éltek nagy álmak között, 

Szellemben és nyomorban hű barátok! 

Az ország nem e világból való... 

El innen, el! menjetek, merre láttok! 



S a három művész, három jó barát, 

Iván a végbucsúnak poharát: 

A nagy hideg világon - - - - 

- - - - dél, nyugot... 

S kelet felé, elszéledt, bujdosott. 

Hol járnak ők? - - - - 

- - - - Felőlök hirt ki tud? 

Kérdezd meg, aki országokra fut: 

A vészt... koldust... vagy a halált... 

- - - - - - - - - - ezek 

Egyike tán találkozott velek?! 

- 

Tiz év lezajlott, - gyászos feketén 

Merült el az idő holt tengerén; 

Minden csendes, - tán néha megjelen 

Halvány buborék a felűleten. 

Emlékezet a halvány buborék, 

Melyen feltűnik a mult árnya, képe, 

Hanem az is, alig hogy támadott, 

Széjjelpattan, - s mindennek vége, vége! 



Tiz év lezajlott; tiz év vajmi sok, 

Ha éjek és napok kinnal jövének; 

S minő kin az, mit a lángész visel ...! 

Ha tiltva van áldozni istenének! 

Üldözve sors, ember mindenfelől: 

Az oltár is, melyet rakott, ledől, 

És a tüzet, mit úgy élesztgete, 

Elfújja a részvétlenség szele! 



A bujdosók hol vannak a világon? 

Három felől im itt jön mind a három! 



Ezek -e ők ...? Nem! szenvedésivel 

Ez az élet bár szörnyen megvisel: 

Mégsem rövid tiz év kell rá, de század, 

Idomitni ily lelki, testi vázat! 

És mégis ők! a rongy, amelybe' járnak, 

Beillik még királyi dísz-ruhának, 

A szív s lélek tépett, dult volta mellett, 

Mit őrülten, némán, vakon viselnek! 

Ah! hogy imé egymásra ösmerének: 

Van -e okuk hálát adni az égnek ...?! 



Ha ki látná ezt a találkozást, 

E hangra, e mosolyra, ez örömre: 

Kebelében a szív repedne meg... 

Álmát, nyugtát elvesztené örökre ...! 

Jer ide, jer, hires nép! s légy kevély, 

Három dicső fiad szemléletére... 

De vedd eszedbe, ami irva van: 

Hogy felkiált az égre Ábel vére! 



Éj van, - fényes s csikorgó, mint mikor 

A három koldus müvész született; 

Hoztak lelkökben szép fényes napot, 

S bár nem tart az nekik most meleget: 

Legyen az élet keserű, rideg, 

De térdök meg nem hajlik senkinek... 



Boldog, ki csendes nyúgalom után 

Meglátja, a szép hajnal mint hasad; 

Boldogabb, kinek álom s éj örök, 

S nem tudja: hogy mikor lesz viradat ...! 

