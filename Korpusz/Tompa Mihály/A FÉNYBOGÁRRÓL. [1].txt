


Te nyáréj szeme! 

Te élő smaragd! 

Te földi csillag! 

- Hol vetted magad? 



Bájos leánya 

Volt a kikeletnek; 

Napsugár szőve 

Fürtűl a főre; 



Mit lomb takargat 

Szüz teste harmat. 

Szemének álmán: 

Tündéri látvány 

Játéki születnek. 

Járása: gyöngéd 

Szellők lebegése; 

Mosolya: ifju 

Rózsák feselése. 



És megjön a nyár, 

A nap süt, éget; 

S a szép kikeletre 

Hoz gyászos véget. 

- Nem szól a csurgó 

Halmok vidékin, - 

Hervadt koszorúján 

Nincs illat és szin. 



Árván maradt a 

Tavasz leánya; 

S diszét buvában 

Elveszti, lehányja. 

Magát elrejtve 

A rengetegbe, 

Kietlen barlang 

Homályán lappang, 

S zuhatag mellett; - 

De nem lel enyhet. 

Nem védi cser, szil, 

Mint a tüzes nyil: 

A nap sugára 

Lövelve reája. 



Ő is beteg lesz, 

S érezve végét: 

Bejárja éjjel 

A bérc vidéket, 

És mig bucsúzik, 

Bágyadt szemének 

Könycseppje elhull... 

- S a köny megéled... 

Belőle kékes 

Smaragdfény árad, 

Életet adván 

A fénybogárnak. 



Te földi csillag, 

Te nyáréj szeme! 

Fénylő rövid élted 

Könycseppből leve! 

