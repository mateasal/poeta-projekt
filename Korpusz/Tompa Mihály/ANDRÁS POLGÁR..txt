


Pajkos fiúk valának azok a 

Bocskay hajdúi! 

Nem igen szoktak, hacsak lehetett, 

Éhezni, szomjúzni. 

Nem vizsgálták, hogy a tulokra 

Ki bélyegét sütték? 

Hátat vetvén eme mondásban: 

Törvényt ront a szükség! 



És összesúgnak egy este: 

Ijesszünk rá Eperjesre! 

Sóvár felé van ménes, csorda; 

Szakadjunk titkon két csoportra. 

Szeben felől mig egyik támad: 

A másik elhajt ménest, nyájat. 

Tetszett a terv, tetszett a préda, 

S még legjobban a vaskos tréfa. 



Mi pedig, mig lesz valami, 

Forduljunk egyet a városban, 

Amig Lipót, András és Márton 

- Érdemes polgár mind a három - 

Hadjuk zajára szét nem robban. 

Mert a csapszékben mulat mindenik: 

Együtt az idő jobban eltelik. 



Márton polgár kevés beszédű, 

Ne is busúlj, hogy megszalasszon! 

Semmiben sincsen rövidsége, 

Van sok pénze s jó egészsége, 

S még ifju szép menyecske, mellé! 

De az asszony 

Ugy tetszik, mintha nem szeretné! 



András szerszavas, felesége sincs, 

Összekap veled, csak ránézz, vagy ints; 

Egy tücske van: - de több nem is kell! - 

Hogy tudnillik ő bátor ember! 

Voltak s minő kalandjai! 

Bele-untak már hallani, 

És senki sincs Eperjesen, 

Ki e részben Tamás legyen; 

Csak egy ember! ki most is ott ül, 

Ki minden szóra, neszre szemfül; 

S mig András szaval: hogy a havason 

Kilenc farkast vert egy bottal agyon! 

És dezentort fogott, 

Mint vándorló legény! 

Hát mikor átment a 

Zajló Duna jegén! 

Fogadásból mint hált egy régi várban, 

Szembe nézve száz kisértettel bátran -: 

Ott ül! - s elébb csak mosolyog, 

Mondván: ez még nem nagy dolog! 

Később rútúl kacagni kezd: 

» Sógor! ugy -e álmodta ezt ... ?!« 



És aki ekkép lábatlankodik: 

Ki volna más? Lipót, a harmadik: 

Nagy táncingerlő, bár máskép kicsiny; 

Minden lépése, szava: tréfa, csíny. 

Áprilist járat, pénzt ásat veled, 

A lutrin ternót, quinternót nyeret; 

Talál mindenkit gyenge oldalán, 

De nem sebez, csak csíp mint a csalán; 

Sokon átment, mégis mint a gyerek, 

Az élettel csak játszik, enyeleg. 

Ajkán a tréfa: aranyfüst, - s ha szólt, 

Bezománcozza a kemény valót. 

Szereti őt egész világ, 

Csak András nem! oh mert hiszen, 

Szivén sebet gyakorta vág 

E szörnyű szóval: »nem hiszem !« 



Ugy volt most is; - de hah! mi zúg ...? 

A harangot félre-verik! 

Lótás-futás, rekedt zsivaj... 

Mi baj ...? mi baj ...? 



A hajdú tört ránk, itt a had ...! 

A polgárság fegyvert ragad 

Mind az utolsó emberig. 

S Lipót, András fülébe súg 

Az udvaron: 

No most itt a jó alkalom ...! 



Elmult éjfél, mikor eldőlt 

A csata a kapuk előtt; 

Gyalog voltak a jó polgárok: 

S lófélében van legtöbb károk! 

Csikó, tinó elballagott... 

S ez nem elég! 

A veszteség: 

Hét sebesült, három halott! 



De ki az a bősz óriás, 

Ki ontva vért, 

Boszút állt a bajtársakért? 

Két lábuért, négy lábuért... 

Ki egy véres hajdúfejet 

Lándsán lóbál a nép felett? 

( Mert hozzák a harc hősét vállon, 

Hogy jobban lássák, jobban lásson ,) 

Ez a félelmes óriás: 

András polgár! ki lenne más! 

A fáklya-füstben, fáklya-fényben: 

Néz jobbra, balra nagy kevélyen... 

Dicsősége délpontra hágott! 

Fumigálja az egész világot; 

De oh ...! 

A földön minden oly mulandó! 

Az éljenek közűl ki-rí 

Egy gúnyos mély hang: le vele! 



Ki az ...? mi az ...? 

Hah, mily botrány ...! 

S Lipót igy szól mosolyogván: 

Ez a Márton polgár feje! 



Lát... feldühül a nép, s gyilkost rival, - 

Hősünk fehér lesz, olyan mint a fal... 

S hogy a megholtnak felesége 

Kap átkozódva üstökébe: 

A földről nyög fel már a bajnok... 

Jaj, irgalom! mindent kivallok ...! 

De a tömeg már cepeli... 

S roszúl lesz a nyakabeli, 

Ha néhány szavahihető 

Módos polgár nem áll elő. 

Csend lesz és a tanuk beszélnek: 

Csak hagyjatok békét szegénynek! 

Mártont a hajdúk ejtették el 

Lelkét karunk közt adta ki; 

Meghidegülve hagytuk hátra, 

S hogy visszatértünk, akkorára 

Fejét leszelte valaki... 

S hogy András volt: a fő elég jel ...! 

A megbukott hős nyomorultan 

Bókol fejével: ugy van, ugy van ...! 



És e sajátságos történeten, 

Soká nevettek még Eperjesen; 

De András végkép elvonult. 

Nem járt csak a szomszédba, 

Szegény Márton bus özvegyét 

Vigasztalgatni néha; 

S szólt: - Bánatát enyhítni vágyván, - 

Szép halni a becsűlet ágyán! 



, Elő se hozza! - mond az asszony, 

Mintha most is előttem állna: 

Az a véres fő, az a dárda... 

Hogy ereimben vért fagyasszon! 

S mindig ugy tetszik: szomszéd ölte meg 

Szegény jó Mártonom... 

S ezt a fátyolt ön miatt hordozom ...! 

- Arcán bus köny pereg. 

Aztán reá-veti 

Könytől fényes szemét 

S András lelkéig jár 

Köny, pillantás, beszéd. 

A vádló lelkiösmeret, 

Meg az is: hogy talán szeret! 

Azok a gömbölyű karok... 

Szeme, mely sír és mosolyog; 

Karcsu termet, lágy szőke haj. 

Hókeblén a fekete csipke: 

Hej nagy gyönyör, de hej nagy baj... 

- És Andrást mindez lépre vitte. 



Amint a násznak híre fut: 

Több víz Lipót malmára nem kell! 

Mihelyt előtalálta: 

Rákiáltott, no bátya, 

Most már hiszem, hogy bátor ember! 

