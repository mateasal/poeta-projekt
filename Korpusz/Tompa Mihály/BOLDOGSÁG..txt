


Hol vagy, hol vagy életünknek 

Szép tündére, boldogság?! 

Karjaidban kik pihennek? 

Ajkaid kik csókdossák? 

Fényes orcád néha-néha 

Szemünk előtt megjelen; 

Vagy csak a sziv álma képzel 

Kétes ködben, fellegen? 



Széles ország-út az élet, 

És mi rajta vándorok; 

Elfáradunk, elepedünk, 

Vérző lábunk tántorog; 

S boldogságért esdekelvén, 

Mi előre jár szemünk: 

Csendes kunyhó, vagy keresztfa 

Közelébe érkezünk. 



De a vándor a kis kunyhót 

Elmellőzi botorúl; 

Öntagadás-, türelemnek 

Keresztjéhez sem borúl; 

A csalképet űzve, annyi 

Fáradalmat elvisel; 

S meglepvén az éj sietve: 

Az útfélen alszik el. 



Voltam, ábránd! völgyeidben, 

Hol szellő s lomb enyeleg; 

Jártam, oh vágy! szirttetődön, 

Mely szédítő s meredek. 

Hű csók mézét szítta ajkam, 

Koszorús volt homlokom... 

S ha valék -e boldog akkor? 

Ne kérdjétek, nem tudom! 



Szív, oh szív! ha boldog vagy már, 

Ha több kéj nem fér beléd: 

Mi remegtet, mi nyom mint a 

Fa harmatos levelét? 

Ah, mért kell a boldogságban 

Öntudatlan érzeni: 

Hogy azt egy szempillantásban 

El is lehet veszteni? 



Mért van, hogy ha szived álma 

Megvalósul s a tied: 

A szép bálványt összetörni 

Maga a szív úgy siet!? 

Csábit, vonz a fátyolos kép, 

Mely távolról int felénk, 

Hogy megrontsa a kicsinylés, 

Amit küzdve megnyerénk. 



Zaklat a vágy, s űzve szívünk 

Ösmeretlen tájakig: 

Nem boldog, ha kéjt nem izlel, 

Nem, ha azzal jól-lakik. 

A bánatban örömet kér, 

Az örömben bánatot; 

Csendességből zajba vágyik, 

S csendbe hogyha zaklatott. 



S míg az élet, mint az égbolt, 

Hol borongós, hol derült, 

És megkóstol a halandó 

Édeset és keserűt: 

A végóra elközelget, 

És szemét hogy béfogják, 

Életén átnézve kérdi: 

Mi volt hát a boldogság!? 

