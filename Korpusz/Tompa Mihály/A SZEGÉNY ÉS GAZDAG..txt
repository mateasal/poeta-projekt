


Volt egy szegény ember 

S hét élő magzatja; 

( Mert ki tehet róla 

Ha az Isten adja ?) 

Sorban egymás után 

Mint az orgonasíp, 

S azonképen sipít. 



Édes anyjok pedig 

Rájok egyre zsémbel: 

Az Isten sem győzné 

Ezeket kenyérrel! 

Ugy belefáradtam 

Mosni, varrni rájok... 

Te! csak meghalnátok! 



S a szegény ember szól 

A feleségéhez: 

Éjh, éjh, édes anyjok 

Ugyan csak ne vétkezz! 

Belőlök parancsol 

Az Isten istápot 

Vénségünkre, látod! 



De biz a jó asszony 

Nyelve meg nem állhat; 

Csak adja, csak adja 

Őket a halálnak; 

Amidőn véletlen 

Kettő megbetegszik, 

S meg is hal az egyik. 



A többi is mikép 

Jöve a világra: 

Ugy hull egymásután, 

Mint a fa virága; 

A hetediknek is 

Megállott a szíve... 

Virágkoszorúval most van kiterítve! 



Van szegény anyának 

Szörnyü nagy fájdalma, 

Fejére kulcsolja 

Két kezét jajgatva; 

Körmével ásná fel, 

Kikre zsémbelt élve... 

Hanem annak vége! 



Azután amicskét 

Az élő meghagyott: 

Szegény vagyonából 

Elviszi a halott; 

S ha valaha kellett, 

Most kén koporsóra... 

De nincs a jámbornak deszkát venni módja! 



Nagy szorultságában 

A gazdaghoz fordul; 

De az kölcsön nem ád, 

Nem hogy irgalombul. 

Szegény mit tud tenni? 

Temetőbe méne: 

Sirt megásni mélyre. 



Aki meghal, nyugszik, 

Gondolja ekképen, 

Koporsó nélkül is 

Az Isten földében! 

Az Úr adta őket, 

Az Úr el is vette... 

Áldassék az Úrnak szent neve érette! 



És amidőn leér 

Három ásónyomra: 

Megkoccan az ásó 

S lész az éli csorba; 

És talál egy üst pénzt... 

Tele van belőle 

Az átalvetője. 



Haza viszi: anyjok, 

Nézd csak, beh tenger pénz! 

Amaz odatekint, 

Azután rá sem néz. 

Holmit rakosgatván, 

Könyje pereg rája: 

Ez a kendőcskéje ...! ez a csizmácskája ...! 



A hetedik gyermek 

Már a hant alatt van, 

S leli az éj, a bús 

Szüléket álmatlan. 

Valaki kopogtat 

A szegény ablakán 

Böm, böm... a szél talán! 



Nem az volt: a gazdag! 

Aki jött a pénzért; 

Megtudván valahogy 

Szegény szerencséjét: 

Felkészült elvenni 

Fortéllyal, vagy máskép; 

- Szeretvén a másét. 



Nem rég udvarában 

Ép egy bikát vágtak, 

Felveszi hát kormos 

Bőrét a bikának; 

Böm, böm... nyisd ki gyorsan! 

- Ezenképen dörmög - 

Én vagyok az ördög... 



Add ide a pénzed, 

Tudom, van, ne tagadd! 

S ha ide nem adod, 

Elviszlek magadat! 

S az ördög meglátszik, 

Két szörnyü szarvával, 

Az ablakon által. 



Csak a lelkem ne bántsd, 

A pénzt vihetd tőlem! 

S kidobja a szegény 

Az átalvetőben, 

Hogy szarván akadt fel 

Madzagánál fogva, 

Amidőn kidobta. 



A hamis keresmény 

Nehezebb mint látszik: 

A gazdag alig bir 

Hatolni hazáig. 

A bika nagy szarva 

Fejét majd be-zúzza, 

Mert a pénz is húzza. 



Otthon bezárkózik... 

Próbálja egyedűl 

Levenni a kincset, - 

De az nem sikerűl; 

Majd egy akarattal 

Egész házanépe 

A tarisznyának áll, - s nem boldogúl véle. 



S maga, dühödten a 

Falhoz dörgölődzik; 

Fejét a nagy teher 

Le-lekapja földig; 

Összevissza tör, ront 

Sok drága jószágot; 

Bőgött, öklelt amint szabadulni vágyott. 



Majd lerogyik: jaj, jaj! 

Megfogott az átok... 

Ki elvegye rólam: 

A szegényt hijjátok! 

S megjövén a szegény 

Róla könnyen elvett 

Aranyat és terhet. 



De a gazda baja 

Itt véget nem ére, 

A kérges bikabőr 

Rásült a testére; 

S mintha vas keztyűben 

Volna minden tagja: 

Úgy megszorongatja. 



Bőszülten felugrik 

S száguld a világba; 

Merre átka üzi 

S viszi a négy lába. 

És fut tüskén, bokron, 

Árkon és göröngyön... 

Csak ezt hajtva: böm, böm! 

