


Anyám! fontos hir hoztak kémeink: 

István elköltözött apáihoz; 

A féktelen tivornyahőst, kalandort, 

Barátcsuhában lelte a halál. 

S igy élte, holta gyarlóság vala, 



Feleljen ő mindenről ott, hol áll! 



Igen; - de a királyi szék üres. 

És mert üres trónt, mint üres hajót, 

A támadó szél könnyen felborít: 

Ha a szerencse véd, reá ülök 

S elfoglalom... Mit szólsz reá, anyám? 



A gondolat lelkemből származik 

S a szó, mit ejtél, ajkimon vala. 

... Ah, régi álmam teljesülni kezd! 



Ugy, jó anyám, add rám áldásodat! 



Menj, törd s igázd meg e kevély, dacos fajt 

És légy erős, hatalmas fejdelem! 

Igy tenfejed mig felmagasztalod: 

Gyógyírt hozasz lelkem sebére is. 

Eredj, használd jól éles fegyvered, 

Használd jól a tanácsokat, miket 

Szivedbe raktam titkon s gondosan, - 

S küzdelmeid közt áldásom veled! 



Igy, most erős vagyok, szivem dobog, 

Karomnak minden izma úgy feszűl, 

Mint a lövésre felhuzott ideg. 

Előre hát bátran és egyenest, 

Érvényesítni, ami szent s igaz: 

Birtokba venni drága örököm! 

S ha majd felé kinyújtva jobbomat, 

Imígy kiáltok: itt enyém e hely! 

Nincs vakmerő, ki így szóljon: nem az... 

... Előre, hát, nyiltan és egyenest! 



( Hah, mit beszél ez ?) Állj meg, balgatag! 

Még valamit kell néked mondanom: 

Te... nem vagy a Kálmán király fia! 



Anyám, mily hang ez ...? én nem értelek! 



Pedig világos a beszéd s igaz, 

- E szó imént csengett el ajkadon, - 

Te nem vagy a Kálmán király fia! 



Én hallok-é visszásan, vagy te szólsz? 

Fejem szédűl, a lég csattog körültem... 

Ez a pokol játéka... Őrület ...! 

Gyors martaléka melyikünk? Te? Én? 

Vagy mindketten ...? Mi volt csak ez ...? hah! úgy 

...Nem vagyok a Kálmán király fia! 

De hát kié?... kicsoda ...? Mi vagyok ...? 



Kié vagy? oh az mellékes dolog; 

De hogy kié nem ...? ez dönt s ezt tudod már! 



Legyen hát e szörnyű szó végszavad... 

Te nőarcú tigris... kétszer gonosz lény; 

Ily későn kell -e fölfedezned ezt? 

Midőn fekvém bölcsőm pólái közt 

S az értelemről első jelt adék; 

Midőn futostam a rét bársonyán, 

S az ifjuság felhúzta termetem: 

Fülembe kellett volna súgnod ezt... 

És, kelve, fekve mindig mondanod 

És mondanod, hogy halljam untalan! 

Velem növén igy az öntagadás: 

Átkos sorsom viselném csendesen! 

S te inkább nagy, csábító gondolat 

Sugáriban tartál, melengetél; 

Lelkem vágyát tüzelted, izgatád; - 

Merész magasra hagytad kúszni fel 

Reményemet, mikép a venyigét, 

Mely felhat a tölgy koronájaig... 

S most, oh gyilkos! tövön metszed keresztül! 

Hah, féktelen kin tépi lelkemet, 

És láng borít el a szégyen miatt... 

Miattad! aki míg engem megölsz, 

Saját orcádra fensz gyalázatot! 

A férfiúnak kell ezt hallani 

S anyjától: »Korcs, bünben fogantatál... 

Bibort lesél - s csatlósok közt helyed !« 

... Minő esés, - mily szörnyű zuhanás ...! 

De attól, aki elvevé apámat: 

Ha fájna ez a szörnynek! - elveszem 

Én is fiát! - eldoblak, megtagadlak, 

Asszony, ki hóhérom vagy s nem szülém! 

Ne ösmerj engem! s én se lássalak, 

Ki, elmegyek lakatlan rengetegbe 

S szikláknak odva lesz buvó-helyem, 

És társam az üvöltő fenevad... 

Ki, a világ végére bujdosom, 

Holott átkot mondok szivem szerént 

Az ég- és földre - életemre... rád! 



De nem! mily gyávaság s gúny lenne így 

Meghúnyászkodni a bősz sors előtt 

S rabszolgaként, keresztbe tett karokkal 

Görnyedve várni s venni a csapást! 

Nem, nem! csatát fogadni kész vagyok... 

S a kárhozatra mondom és megállom: 

Hogy nem leendek olcsó martalék! 

Ha tán erő s vitézség nem segít: 

Segítsen ármány, csábitás, erőszak! 

Eltiprom, vagy megejtem azt, kinek 

Utamba állni őrült kedve jön. 

Nagy célomért nem drága semmi ár, 

S el kell ég, föld dacára érnem azt! 



Igy, igy fiam, jer karjaimba most! 

Hogy ily nehéz próbára tettelek, 

S maró mérget használtam gyógyszerűl: 

Nem bánom, - mert imé javadra lőn. 



Hogyan? szólasz most így, megint amúgy ?... 

Mily hirtelen s gyanús fordúlat ez? 

Ah, tágit a nyomó kéz, hogy legott 

Végkép lefojtsa a lélekzetet! 



Nem úgy fiam, nem úgy! hallgass reám: 

Te mindig hű, vitéz s derék valál, 

Hanem csak e percben levél okos, 

S hallván beszéded most: nyugodt vagyok, 

Mikép elrémülék elébb, vakon 

Rohanni látván a mélység felé. 

Egyenes út! oh azt kerűld! hisz az 

Teherhordó baromnak jó csupán; 

A bölcs nem ott halad, hol a tömeg, 

S a görbe út bizonnyal nem kerűlés; 

Kémleld az embert, s gyengeségiben 

Áss vermet útain, s belébukik, 

Hálózd be pók gyanánt és szívd ki nyugton 

Vérét, agyát, ha ez célodra jó. 

Hányj maszlagul kilátást és reményt, 

Suhogtasd a rémítés pallosát. - 

Mit ér a jog s igazság, ha felé 

Erőtelen kéz nyúl, vagy tartja azt? 

Légy hát erős, okos, mint a kigyó, 

Ne tudja senki terved, útaid! 

Jó minden eszköz, amely célra visz 

S csak egy bűn van, - nagy bűn! - ez: a kudarc. 

... De láttam arcod s hallottam szavad; 

Most hát előre! menj, - nem féltelek! 

