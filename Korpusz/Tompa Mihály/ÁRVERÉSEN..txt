


E házban hajdan egy galamb lakott, 

De vijjogó ölyv verte el; 

Amaz boldogság volt, ez szenvedés... 

Most már pusztúlásé e hely. 

Ur és urnő alunni mentenek... 

S a nép, mely őket kikisérte: 

Tolvaj méhként rajong a ház körül, 

Versenygvén: ki ad többet érte: 



Vad forgószél csapott e házra tán, 

Hogy olyan össze-vissza van? 

Felfordult minden, minden éllel áll 

Az udvaron s szobáiban. 

Ezt és amazt a jámbor birtokos 

Tán gonddal őrzé s megkimélte; 

Most fel s alá rugdossák és vetik, 

S azt mondják: ki ad többet érte? 



Az úr szerette a virágokat, 

Oltott, nevelt, ültetgetett; 

Kies kertének árnyas fái közt 

Lelt, hogyha lelt, enyhűletet; 

A gondos kertész koporsóba ment, 

Hadd pihenjen, őtet sok érte ...! 

Nem tudja, hogy kedves viráginak 

Kiáltják: ki ad többet érte? 



Vallásos volt az urnő s ájtatos, 

De sok fájdalma is vala; 

Fájó szivére írt ha nyert, nyere 

Imádkozásnak általa; 

Melyre lehajtá égő homlokát, 

Ha könnyes szemmel Istent kérte: 

Itt imakönyve... itt feszűlete... 

Kinek kell? ki ad többet érte? 



Meghittei: a napló, tárca, toll, 

Kikkel gyakran barátkozott, 

Akikre bíza csendes éjeken 

Sok gyöngéd, bús gondolatot: 

Imhol vannak! tán szatócs veszi meg? 

Tán zsibvásárra jutnak végre? 

Nemes hölgy! jó hogy nem hallod, midőn 

Kiáltják: ki ad többet érte? 



E kapzsi népet én nem szeretem; 

A kerti tóhoz szököm el, 

Nézem a csurgót, mily sietve fut ...! 

Mint életünk, örömivel! 

Uratlan kert, lakóid alszanak! 

Végét még egyik sem remélte; 

Lelkem borong... de egy hang felzavar: 

Egy... kettő... ki ad többet érte? 

