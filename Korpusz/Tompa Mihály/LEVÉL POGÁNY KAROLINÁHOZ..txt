


Hogyan élek, és új hivatalom 

- Kérded nemes hölgy! - mikép folytatom? 

Oly szíves kérdést rólok aki től. 

Hallj éltem búja s örömi felől! 



Hol a szép Gömör halmos képet ölt, 

Csendes magányban él hű tisztelőd! 

Lant és biblia, e két szent barát 

Karján ringatja boldogan magát. 

Az én pályám szép, ámbár nem ragyog, 

Én az egyszerű nép őre vagyok! 

Enyém jó- és balsorsának fele, 

Örűlük, sírok részvevőn vele. 

S az elhagyott népet mi isteni 

Növelni, oktatni, deríteni ...! 



Kisded születik, s hogy boldog legyen: 

Én fohászkodom érte szívesen; 

Dobogó szívű szép menyasszonyát 

Elhozza az ifjú felebarát, - 

És szivem elfogúl öröm miatt, 

Az ünnepélyes esküszó alatt. 

Kihez már a nyugalmas est közel, 

A haldokló ágyához megyek el; 

S ki lehullt, mint fájáról a haraszt, 

A temetőbe kikisérem azt, 

Ekkép velem rokon, barát a nép, 

Nemes barátnőm! pályám nemde szép? 



A nap is fénnyel, majd borúba' kel: 

Fájdalmam is van annyi, mennyi kell! 

Legjobb barátom nem rég itt hagyott, 

- Pihenj csendesen szeretett halott! - 

Pályám társai meg nem értenek, 

Szivök hozzám fagyos, vagy lágymeleg. 

S midőn estennen megtérvén haza, 

Nem fogad váró lény meleg szava; 

Vagy fenn virasztok csendes éjszakán, 

S nincs velem, csak a késő magány; 

Megvallom: ekkor úgy fáj valami... 

Annyit szeretnék, tudnék mondani! 

A családélet boldog keble ez, 

Melyért borongva lelkem epedez ...? 



Hová ragadsz bolyongó képzelet ...? 

Kit én szeretnék, ki engem szeret, 

Nem tudom, hol van, - nem is keresem, 

A természet az én szerelmesem! 

Lombos karjával aki átölel, 

Csók közt altat el hűs szellőivel. 



S én andalogva megsimogatom 

Szép szőke árvalányhaj-fürteit; 



Piros rózsa-ajkát megcsókolom, 

Bámúlom fehér liljom-vállait. 

S ha nefelejcs-szemébe néz szemem: 

Szebb hölgy, több boldogság nem kell nekem. 



Jer, jer, nemes hölgy!... Ah mégis ne jőj ...! 

A halmot, rétet dér, hó este meg, 

Oda van a természet kelleme, 

A téli fákon száraz lomb remeg. 

Mi szép lelkedre kéjjel hatna itt: 

Nem láthatnád az ég, föld bájait. 

De majd ha széles, szép tavatokon, 

Arany hálót a nap sugára von, 

Ha jajgat rajta a fehér sirály, 

S megjő fecskétek, délibábotok: 

Jőj el tavasszal, - lelkem várni fog ...! 



Virágos kis kertemnek közepén, 

Árnyas méhesben űlök, élek én; 

S kiket megápol s öntözget kezem: 

Virágimat kéjjel szemlélgetem; 

S haláltól mert megónom nem lehet: 



Virágregékbe dallom éltöket. 

Majd elmondom, mint járt a liliom, 

S a múló kecsű pipacs egykoron, 

Elmondom a vadrózsa esetét, 

S hogy mi érte csapodár kedvesét. 

A hajnalkának mikép lőn halál 

Szerelme, a hő nap sugárinál? 

A tündér-hölgy mért lőn elátkozott, 

S vizi liljommá miként változott? 

A gyászos rozmarinnak mi baja? 

Mért búvik fűbe a kis ibolya? 

Elmondom a vérfű történetét... 

Kedves, szép tavasz! jőj minél elébb ...! 



Nemes hölgy! addig hát Isten veled! 

Szeresse a kedves hont kebeled! 

Szeress minket is, a lant emberit, 

Nekünk ugyis kevés öröm virit! 

Olyan az is, mint az őszi kikircs, 

Virága halvány, s zöld levele nincs! 

Légy boldog és költődet ne feledd, 

Isten, Isten veled! 

