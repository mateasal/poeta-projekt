


Ugy ohajtom, égek látni 

Annyi, annyi év után! 

Álmaimnak kétes utját 

Messze földön mig futám, 

Melyek egykor a sikon a 

Házat, udvart jelelék: 

Most is híva integetnek 

A magasló jegenyék. 



Láthatom hát nemsokára 

Ama tisztelt arcokat, 

Melyeken, mint oltárképen, 

Nincsen szeplő s karcolat. 

Nyílik a kör... ah az óra 

Nékem üdvöt szerze itt ...! 

S vágyom újra-élni a mult 

Kedves, édes perceit. 



S mig ez érzés úgy siettet, 

Van, mi gátol s visszatart: 

Nem látott -e ez a ház is 

Rázkodást és zivatart? 

... Távozunk, - s mi fényes, ép volt: 

Elsötétül, romba hull... 

Ház galambja, kert virága 

Megjöttünkig elvadul. 



Hátha itt is változásnak 

Hordja minden gyász-nyomát! 

Búbánatban, feketében 

Lelem a ház asszonyát; 

Komor csend a folyosókon, 

Vén fű a lak udvarán... 

S urát kérdve a cselédtől; 

Ez bámulva néz reám. 



Hátha a zárt kapu mellett 

Mérges állat agyarog, 

Ingerült hang kérdi belről: 

Mit kivánok? ki vagyok? 

S megütődöm a lakóknak 

Ösmeretlen képein ...! 

Hátha - hátha - mig von a vágy: 

Tétováznak lépteim. 



Ah! jobb lesz tán, visszatérve, 

A mult képét őrzenem, 

Ha megcsalhat s bánatot nyujt 

A valóság, a jelen. 

Szebb a tájnál, - hol az őszi 

Fagylaló szél átsuhan - 

Másolatja, mely mutatja 

Festve bár, de lombosan. 



A ház, mint volt álljon: a fal 

Vad babértól zöldelőn; 

Benn, helyén a régi bútor, 

Láng, parázs a tüzelőn. 

Ur és asszony arca légyen 

Nyilt, redőtlen, mint vala; 

És a légkör fényes, hangzó 

Az örömnek általa. 



Lássam a család virágát 

Folyvást ifjan és üdén; 

A fiúkat játszadozva 

A gyümölcsös zöld füvén; 

Mint repül a sárga hajfürt, 

A piciny ajk mint cseveg... 

- A szép emlék nálam ezt a 

Képet örökitse meg! 

