


Nincsen halál, - nem szól enyészet 

A sír hideg göröngyiről; 

Csak por, mit porrá lenni késztet, 

Csak az alak, mit széttöről, 

Hatalmában ez nincs egészen... 

S milyen volt az eredeti? 

Véső, ecset, müvészi kézben, 

A késő kornak hirdeti. 



S mig a márvány a holt alakját 

Mutatja némán, hidegen: 

A kegyelet forró szózatját 

Érdemiről hallatja fenn. 

A hála, azt díszcsarnokokba, 

Ezt a szivekbe helyezé 

Könnyű romlás amannak sorsa, 

Örök tartósság emezé. 



Im, a dicső fejdelmi asszony 

Két századév hogy sirba szállt, 

De volt, ki sirjánál virasszon, 

S hallassa fenn csengő szavát; 

Emlékezet! az érdem édes, 

Az érdem méltó magzata, 

Attól e perc oly ünnepélyes, 

Érzelmünknek szót az ada. 



Fejdelmi nő, az volt bizonnyal, 

Világ szerént, lélek szerént! 

Több díszt nem nyert bársony- s biborral, 

De ő hintett ezekre fényt! 

Korát előzte, mint az égen 

A tündérhajnal a napot, 

Hogy akkor is ragyogjon, élje, 

Midőn a nap lenyúgodott. 



Holófernes vérző fejével, 

Vagy a zászlót lengetve fent: 

Ragyoghat a nő hirnevével, 

Lehet bámult és ünnepelt; 

De más, igaz becsét mi adja: 

Lélekfönség, sziv és kedély... 

Kicsiny, gyöngéd a menny harmatja, 

De benne áldást szül az éj. 



Ilyen volt ő; - s mint címerében 

Fatörzsön zöld ág kanyarúl: 

Családja mellett, nagy tervében 

Állott szelíd őrangyalúl. 

S fedé, ha gyult a harcok üszke, 

Szerencsében s ármány között: 

E szép, erős, nemére büszke, 

De végzet-teljes törzsököt. 



Mint nő s anya hordott keresztet, 

Fogyatta kétség, síralom: 

Szeretteit félteni kellett - - - 

Majd látni a ravatalon; 

És a búban, mit sorsa rámért, 

Sugár töré át a könyűt: 

Hőn buzgott a közügy javáért, 

Nagy lelke még termékenyűlt. 



S mig földi tisztét vitte híven, 

Lelkét a vallás emelé: 

Igy fut a földről fényes ívben 

A szívárvány az ég felé. 

Szomjuhozá a bölcseséget, 

Mint Dél királyné asszonya; 

S a tudományok mécse égett: 

Olajat rá bőven hoza. 



Nagy neve a történeté már, 

Megőrzi emlékét a hon: 

De rá nálunk legszebb füzér vár, 

Mit hosszu éltü hála fon. 

Ő a mienk! - Bölcsője álmát 

E habmoraj s lég hozta itt; 

Patak látta élte nagyságát, 

Patak őrzi hült porait. 



Nagy mindenütt, lélekre, polcra, 

De legnagyobb, dicsőbb e helytt: 

Nemes lelke itt gyűle gócba, 

Hevet, sugárt ide lövelt! 

A közmüveltség szent ügyének 

Terhét hordá a női váll... 

Hála a jóknak, akik éltek! 

De ő nagyobb mindannyinál. 



Gazdaggá tett ő sok javában; 

S mely most is áldást csepeget: 

A meddő szirtek oldalában 

Nyitott buzgalmas kútfejet. 

S édesgetvén: jött a tudós, bölcs, 

Elhagyta értünk dús honát; 

És tudomány, rend, szellem, erkölcs 

Hozták meg Tempénk fénykorát. 



Itt róla szól minden nyom és jel, 

Reá utal a hagyomány; 

Suttog a szellő is nevével 

Lombok között nap alkonyán, 

S ha ajkunkon szó nem zendülne, 

Ha volna keblünk fás, rideg: 

Élte s holtáról megrendülve 

Kiáltanának a kövek! 



S mily élet ez! szent munka nélkül 

Nem lenni bár egy percre sem! 

És mily halál! mondhatni végül: 

Te látod jól, én Istenem! 

Hogy amint kedves az anyának 

A kisded, kit dajkál, emet: 

Oly kedves volt, neked s hazámnak 

Szentelni éltem- s szívemet. 



S midőn elhunyt, gyorsan jövének 

Az üldözés gyász napjai! 

Fejét a múzsák emberének 

Alig volt hol lehajtani: 

Az órjások müvét a törpék 

Vivták, tépték vakon s bután... 

De örvendtünk! szét még se törték... 

S derű jött a ború után... 



S most, - a dicsőnek képmásáról 

Hulljon le a rejtő lepel! 

- Mintha jőne a más világról, 

Alakja megdöbbent, emel; 

A perc bűve, hatalma, fénye 

Rá életet játszódjanak; 

Mintha homlok s kép színt cserélne, 

Mintha mozdulna az ajak! 



Le a fátyolt! és homlokára 

Tegyünk illatos koszorút! 

A mirtus-ág s a föld virága 

Méltóbb homlokra nem borúlt! 

S mint összekötve van szilárdan 

Mi lételünk s ő élete: 

E ritka ünnep hymnuszában 

Hangozzék fent az ő neve! 



És hangozzék fent, és fentebben 

Az Úrnak hálaénekük! 

Mert nagy, csudás történetekben 

Az ő kezére ismerünk! 

Vihar s örvény a gyenge bárkán 

Sokszor már-már megosztozott, 

De ő a szélvészt megdorgálván, 

Parthoz vivé az árbocot. 



Adott - mig elfolyt három század, - 

Hiv őrállót, pásztort, vezért; 

S bizunk: hogy ilyen mindig támad 

A vallásért, az istenért! 

Bizunk, bizunk, hogy mint erős vár, 

Mely az ő nevén nyúgoszik: 

Fennáll iskolánk, - vihar jő bár - 

Fenn a késő századokig! 



Adott: ki fáklyaként világolt, 

S oszlott, foszlott az éji rém... 

Ki szaggatá a sűrü fátyolt, 

Mely függe milliók szemén; 

Adott: kik a lélekszabadság 

Sulyos békóit tördelék, 

Kiknek, hogy hitök megtagadják, 

A máglya s bárd nem volt elég! 



Sokszor gyermek- vagy gyönge nővel 

Eszközle nagy történetet; 

A kis Dávid parittya-kővel 

Végzé, amért kiküldetett. 

Az Úrnak útain titok van... 

Oh ember, ezt szivedbe vésd! 

És kicsinyekben és nagyokban 

Imádd a bölcs gondviselést. 

