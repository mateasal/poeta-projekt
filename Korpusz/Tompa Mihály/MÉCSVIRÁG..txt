


A mécsvirág, szellős magas 

Bércen lakott; 

Honnan belátni a kelő 

S nyugvó napot. 



Hol együtt van enyh napsugár 

S hűs bérci lég; 

A szép virág zöld lomb közűl 

Emelkedék. 



Előtte kéklő messzeség 

Határai; 

És a virágnak kedve jön 

Leszállani. 



Megnézni a kies mezőt, 

Fénylő tavat; 

Megösmerni sok szép, rokon 

Virágokat. 



És a bércről a mécsvirág 

Gyorsan leszáll; 

Lassan haladva a nyugodt 

Tó partinál: 



Meglátja benne a napot 

S kéklő eget; 

S önképe az, mit legtovább 

Megnézeget. 



Bámulja a rét és lapály 

Szépségeit, 

S örül, hogy innen, onnan is 

Köszöntgetik. 



Amint a láp mellett halad 

S oldalt tekint: 

Feléje egy sápadt virág 

Bólingat, int. 



S közelről így köszönti őt 

Lágy hangokon: 

, Isten hozott a sík mezőn, 

Kedves rokon !' 



» Ah, jó virág! hogy volnék én 

Rokon veled? 

Piros vagyok, s te halavány, 

Mint a beteg !« 



, Pedig látd, testvérek vagyunk, 

Egy volt anyánk! 

De a sors által, kétfelé 

Szakasztatánk. 



Te, fényben és örömben élsz 

A bérceken; 

Nehéz fájdalmat hordozok 

Én idelenn. 



A boldognál piros az arc... 

S ha szenvedünk: 

Halavány szinbe öltözik 

Tekintetünk !' 

