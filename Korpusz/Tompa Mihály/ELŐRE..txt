


Kiütve a zászló ...! alája 

Hazám hőslelkű gyermeki! 

Kiütve a zászló... de most nem 

Békés szellő lebegteti, 

Hanem mintha megsértve volna, 

Haragosan csattog, lobog; 

És rajta érkező csatáknak 

Viharja ver vérszín habot! 



Ti tudtok víni, győzni, halni, 

Apáitok példájakint; 

Megbánt az, aki jog- s hazáért 

Véráldozatra nógat, int. 

Hisz a héja is megverekszik 

Rövid lakásu fészkeért. 

E földbe ősi nemzet-éltünk 

Terebély fája vert gyökért. 



Mi szép szabad hazában élni, 

S meghalni érte bátoran! 

A harc hevétől izzó szíven 

A halál gyorsan átsuhan. 

Nincs fájdalom ...! s a hős kebelnek 

Végső, nyugott eszmélete: 

Derült esthajnal, mely a pálya 

Végén aranylángot vete. 



Sok édes gyermek él e honban, 

De háromannyi mostoha! 

Kik rég szedik rá a Judás-pénzt 

S eladták vón' innentova; 

Akikben küzdő nemzetünkre 

A tíz csapás nehezedett. 

Mihez kaptok most! mit reméltek, 

Ti háládatlan gyermekek? 



Kiütve a zászló ...? Csatára! 

Ti még jobban, mint amazok; 

Mert rajtatok vérrel lemosni 

Oly sok szennyfolt van és mocsok! 

Csak úgy lesz minden elfeledve; 

S e vérfördő után lehet 

Az irtózás rángalma nélkül 

Szorítni véletek kezet. 



A harcmező szent föld tinéktek, 

Örűljetek: hogy alkalom 

Nyilt éltetek oly sok bűneért 

Halhatni hősen, szabadon! 

Csak ugy lesz minden elfeledve, - 

Sőt, híven ápolt sírotok 

Felett, a jó emlékezetnek 

Szózatja is hangozni fog. 



Kiütve a zászló ...! alája 

Hazám hőslelkű gyermeki! 

Ne engedjétek a magyar név 

Hirét megszégyeníteni! 

Hisz a héja is megverekszik 

Rövid lakásu fészkeért. 

Hagynátok e földet? hol ősi 

Éltünknek fája vert gyökért! 

