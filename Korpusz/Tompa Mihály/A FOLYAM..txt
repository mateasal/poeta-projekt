


Messze vad bércből eredvén: 

Erővel tágíta medrén, 

Szirteket tört a folyam; 

S nőve egy két rokon ággal: 

Most nagy téreket szeg által, 

Zaj, robaj közt hangosan. 



Bor-, kenyérben gazdag a part 

S népén kivül még sokat tart, 

Ki idegen s éhező, 

Kövér tulkot és tüzes mént 

Ezerenként, seregenként 

Nevel a rét, a mező. 



A mélyben szerencse várna 

A merész és bölcs buvárra, 

Ki leszállni volna kész; 

Igy, porondban és iszapban 

Keresetlen, felhozatlan 

Arany-szem s por oda vész. 



Vihar, villám század óta 

Sok sziklát hányt a folyóba, 

S az keblét megülte lenn; 

Törné... vinné... árja mosná... 

Örvényessé, rohamossá 

Teszi ez a küzdelem. 



Ha felgerjed bősz haragja: 

Vakon tépi és szakasztja 

Önmagára partjait; 

S színig töltve árka öblét, 

A lapályra ront s ömöl szét 

Tág résen, mit árja nyit. 



Majd megtér s foly régi fektén, 

Erőt, mélységet jelentvén 

A hatalmas viz-gomoly: 

Gátat, töltést elsodorna, 

Nem szabályozná csatorna: 

Ne amarra, erre folyj! 



Olyan, mint a puszta méne, 

Még nyereg nincs erre téve, 

Sem szájába vetve fék. - 

Mért tolna arra gálya? 

Vad örvényi és dagálya 

Menten elsülyesztenék. 



Ott is, hol fenékre látni, 

S alig tetszik folydogálni 

Oly nyugalmas, oly csekély: 

Nehéz általmenni rajta 

Érezé, ki néki hajta: 

Meggázolni mily veszély! 



Mit álltok a part fövényén 

- Árt, apályt szemügyre vévén - 

Gond-ütötten, komolyan? 

... Ilyen volt és ilyen is lesz: 

Gyors, dagályos, mélyén szirtes 

Mindörökké e folyam. 

