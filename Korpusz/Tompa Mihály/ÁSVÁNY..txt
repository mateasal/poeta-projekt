


Volt egy falu hajdan a Duna mentében, 

Ma is megvan ugyan, pedig ott, hol régen; 

Mégis akkor épen a folyóra dőle; 

Most egy órányira van a Duna tőle. 



Ásványnak híjják most, amint hítták hajdan, 

De akkor gazdag volt ezüstben, aranyban; 

Bár nem volt bányája, nem is szántott, vetett, 

Mégis a maradék örökölt eleget. 



Hazudok! mert mégis volt egy kincsbányája, 

Volt egy szántófölde, kit a szélvész szánta; 

Tudnillik a Duna, melynek fövenyében 

Találta és mosta az aranyport bőven. 



Innen származott a parti falu kincse, 

A kincsből származott gonoszsága szinte; 

Mert igazán mondják a példabeszédbe ': 

Mikép az erkölcsnek a pénz ellensége! 



Telhetetlenség volt, azután fösvénység, 

Amely megragadta a falunak népét; 

Végre az aranypor nem volt neki elég, 

A máséra tette álnokúl a kezét. 



Egy tág öböl volt a templom mellett épen, 

Biztos kikötőhely zivatarban, szélben; 

De szörnyü volt a sarc, mit a nép arra rótt, 

Ki ott hajójának kiütte a karót. 



És amitől ugy fél s fázik más jó lélek: 

Ők mindig zivatart, szeles időt kértek; 

S valamely hajónak ha megszorúlt népe, 

A fele-teherért mentek segítségre. 



Jó hajózók voltak, mint uszók s buvárok, 

De ez az ügyesség roszra szolgált nálok: 

Kirablák a hajót, s megfurkálván éjjel, 

Szegény csajkásokat benne sülyeszték el. 



De eljött az idő. Egyszer nagy tűz támadt, 

És földig emésztett minden pajtát, házat; 

A gonosz lakókból nem egy odaégett, 

Kik szereztek élve sok jajt és inséget. 



A szörnyü riadást a vén Duna látta; 

S örűlt, hogy jéggel volt borítva a háta, 

Hogy nem merhet vizet a rosz nép belőle, 

Amellyel a tűznek futását előzze. 



De a nép felszedve kincsét, gazdagságát, 

A veszedelemből hirtelen odébb állt; 

S egy rövid esztendő alig mulott el még, 

Hogy kétszerte szebben felépült a helység. 



A látogatásról, mely büntetett s inte, 

Meg is emlékezett a nép eleinte; 

De amint idővel a kárt kiheverte, 

Újolag elfajúlt s roszabb lett kétszerte. 



Ekkor a vén Duna, mely boszúsan nézte: 

Mikép merűl több-több istentelenségbe, 

S hogy a gazdagsággal, melyet mos vizébűl, 

Inkább roszba sülyed, mint a jóban épűl: 



Túlcsapott a parton, - fellázadt hulláma 

Elsöpörvén mindent, mi útjában álla: 

A gonosz helységben nem maradt kő kövön, 

Mindent elpusztítván a haragos özön. 



De a nép felszedvén kincsét, gazdagságát, 

A veszedelemtől hirtelen odébb állt. 

S egy rövid esztendő alig mulott el még: 

Háromszorta szebben felépült a helység. 



És ismét nem tanult, de maradt a régi, 

Hajdani bűneit ujakkal tetézi; 

Hasztalan a csapás! sebet nem ejt rajta, 

Hisz megmaradt a viz s neki kincset hajt a '! 



Dicséri a Dunát hivalkodó szóban, 

Kire beszédében annyi boszantó van; 

Megharagszik végre a vén folyam s kapja: 

A régi százados árkot oda hagyja. 



Szörnyü zuhogással rombol, tép a síkon, 

Hogy magának ottan más árkot hasítson: 

S addig fészkelődött izmos derekával, 

Míg kinyujtózhatott uj ágyában bátran. 



S házaival nem rég mely partjára dőle: 

Egy órányira lett a rosz helység tőle; 

Mocsár s ingovány leve régi árka, 

Hogy Ásványról senki partjára ne járna. 



De hogy ne is legyen, ami odacsalja: 

A fényes aranyport nem verte a partra, 

Hanem a fenekén eltemette mélyen; 

Azóta nem is lel senki a fövényben. 



Ha nem szaporítják: a vagyon megcsappan, 

Ásványról is a kincs fogyott lassan-lassan; 

De a gonoszság is kevesbedék véle, 

A pénz elment - és az erkölcs visszatére! 

