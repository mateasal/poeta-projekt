


Mindenható szerelem! aki éltetsz 

Ajkad melengető fuvallatával! 

Kezed mindent ujjá teremt, kiszínez, 

A lombzugás, illat, holdfény, madárdal 

Rólad regél és szól lágyan a szívhez. 

S mikép a reggeltől zománcozott köd, 

Halmot, mezőt hol feltakar, hol elföd; 

Ha jő a vágy, a sejtelem, 

S dereng, borong rejtelmesen: 

Te jöttél elburkolva benne, 

S a szív érez, mielőtt még ösmerne! 

Te vagy hatalmas összekötni 

A mélységgel a magasságot; 

A halandót, a halhatatlant 

Csudásan egymáshoz varázslod! 

Boldogságodnak még nevet nem adtak, 

Gyötrelmed is sajátos kéjjel gazdag! 



Vadon szép tájék! a Bükk s Mátra 

Dús rengeteggel dől egymásra: 

Állván ingatlanul, merőn: 

Koronás cser zúg a tetőn, 

Olykor a völgyek hallgatag 

Mélyén a gerle felkacag; 

S hegyomlás zúdúl, - tompa hangján 

A delelő vad felriadván. 



S hideg, vagy hév emlőiből, 

Mig a forrás, a csermely anyja, 

A szilaj bérci patakot 

Örök fris élet-nedvvel tartja: 

Mint csontváz állnak a romok, 

Rájok vad inda kunkorog; 

Melyek lélek gyanánt betölték: 

Kihalt belőlök zaj s dicsőség. 



Régen, régen, - midőn még e vidék 

Ősvad pompájában büszkélkedék 

S a szent berek sugalmas lombjait 

Le nem fosztá még emberek keze, 

Csurgóitól szép tündér szellemek 

Családja végkép el nem rezzene; 

S a hagyomány, a néphit fellegvára 

Le nem omlott hideg tanok szavára! 

Jött a vadonba tíz ifjú vadász, 

Fényes, derült homlokkal, mint az ég; 

Bátor, kalandos tíz testvér fiú, 

Lélekben, testben erős ivadék. 

Még hallgat a kürt, a rugalmas káva 

Nem szór sivító, gyilkoló nyilat: 

Hogy mind a tíz, bámulattal megállva, 

Felkiált a csudás látvány miatt, 

Mely fenn játszik, mint egy arany-szivárvány. 

Két távol hegy magas tetőin állván: 

Bájos tündérhölgyek laptáznak, 

Arany almát dobván egymásnak. 

A bűvös lapta jön, megyen, 

Gyorsan, kimérve s fényesen; 

És míg sebes futása közt 

Ütődve ér egymáshoz: 

Az ívben, melyet útja ír, 

Gyémánt sziporka szálldos. 



A tíz fiú sokáig bámul... 

De rögtön jő a gondolat: 

Ivét leölti oldalárul 

S karcsú tollas vesszőt ragad. 

A kéz bizton emelkedik... 

S lelő egy almát mindenik; 

Az átvert alma hogy lefordúl: 

Megszűnik a látvány azontúl. 



Rejtett sötét tanyátokon 

Nyugodhattok, bérc vadai! 

Ki nem feszül többé a húr, 

A kürt sem fog rivalgani; 

A táj fejedelmi szarvasa 

Nyomát eb ne szaglássza ma. 

Az ifjak mennek, mennek szótalan, 

Iszákjokban a bűvös alma van: 

Melyből szívökbe átszivárog 

Eddig nem ösmert édes méreg. 

Szorongás, vágy és szerelem... 

- Este felé egy várhoz érnek. 



Belől a vár olyan tündéri ...! 

Körültök illat, fény, varázslat... 

Az arany almák itt teremnek, 

Csoportosan huzván az ágat. 

Most lágyan síró ének zendűl. 

Szólván mély, titkos érzelemrűl... 

S mig bámulnak a tüneményen: 

Tiz tündérlány eléjük mégyen, 

S ki melyik almáját lelőtte: 

Mosolyogva megáll előtte... 



Elő, elő már hős vitézek! 

Mert óra múlik, nap halad! 

Ah, a tündérek lágy ölében 

Az öröklét egy pillanat ...! 

Kit szerelme tart, hová menne? 

- S nem vágy el tíz ifjú levente. 

S a hölgy is mind oly boldog ifja mellett, 

Hanem anyjok ellenzi a szerelmet. 

És fogja bűvös vesszejét, 

Hogy a vár, melyet véle megcsap, 

Mint a köd szálljon szerteszét; 

Mig a lyánykák oly hőn esengve kérik: 

Hagyná az ifjakat szeretni nékik! 



‘ Nincsen hatalmam, kedves gyermekim! 

Hozzánk emelni földi lényeket; 

És tudjátok, hogy meg kell halnia 

A halandónak, kit tündér szeret !' 

» Nem úgy! - felelnek a tündér leányok - 

Oh jó anya! leszállunk mi hozzájok !« 



‘ Szellemvilágnak gyermeki! 

Mocsoktalan, légtiszta lények! 

Mulandó szív szerelmeért 

Halandó testet öltenétek? 

A föld porába hullanátok 

Gond- s búbánattal küzdeni? 

Megkóstolnátok a halált is, 

Szellemvilágnak gyermeki ?' 



» A mi világunk, szólt a leánysereg, 

Fényes és magas, ah de nem meleg! 

Van jó illat, de nincsenek virágok, 

Melyekből a balzsamos lég szivárog. 

Oly szép a föld! - kit itt körüllebegnek: 

Mosolygó árnyak, szép ködalakok; 

De nincs bennök forró, élő, verő szív, 

Rajtok szemünk, nem lelkünk andalog. 

Lehajlik a menny-boltról a szivárvány, 

Pihenvén a kies, szép föld határán; 



Csak akkor kezd a harmat égni, élni: 

Ha a magasságból a földre hull; 

Miből van a virágok bája, színe? 

A fényes nap leszállt sugáribul. 

Oh hagyj minket szeretni, küzdeni ...! 

Boldogíts velök s őket általunk! 

Hadd izleljünk édeset, keserűt... 

S ha éltünk, akkor szívesen halunk !« 



Eggyé levének a hű szeretők, 

A szív erős, lázas vonzalmival; 

De megrendűl a bérc, az ősi vár, 

A harci kürt harsányan felrival, 

Tiz hű vitéz meleg, fájó bucsú után, 

A hadra elszáguld tajtékozó lován. 



És míg otthon az árva hölgyek 

Várják, várják hogy visszajőnek: 

Ezek vínak kemény csatákat, 

- A vér a harcmezőn megárad, - 

Mint tíz oroszlán küzd a tíz lovag, 

És mind a tízen el is hullanak. 



Az özvegy hölgyek a mély rengeteg 

Vidékein busan tévelygenek; 

Hol egy emlék, egy nyom maradt 

A holtakról: felkeresik... 

De tündéranyjok megjelen 

És szemrehányást tesz nekik. 



Hét lánya mond rá fájdalommal: 

Ah nem fogadtunk szót neked! 

Kinnal, nyomorral felcserélvén 

A fényes boldog életet, 

Fa lettünk, mely búsan kiszáradt, 

Rajtunk utált lét, késő bánat! 



Aztán a három hű özvegy felel 

A fájdalom nyugodt fenségivel: 

Ah, légyen áldott, szent az óra, melyben 

Szeretni és szenvedni megtanúlánk! 

Veszít a szív és emlékszik halálig, 

A bú emel, gyönyörrel szúr a fúlánk! 

Hű fájdalomban a szent kép miénk, 

Nem vágyunk vissza, hol nem szenvedénk! 

És a köny, a köny! örömed 

Óráiban mosolyg veled; 

S ha lelked fáj, égetve kínja: 

Lelkedről azt magába szívja. 

Oh, szánunk fényes szellemek! 

Kik soha nem könyeztetek! 

Mi vígasztal, jutalmaz, enyhít, 

Erény, hűség s fájdalmak ára, 

Egész mennyország itt a földön 

Az égtől egy könycseppbe zárva! 



Majd elhagyott leányihoz 

A tündér ujra visszatérvén, 

Aludva lelte azokat 

Hüs bokrok, vad sziklák alatt 

A rengeteg más-más vidékén; 

Mi volt a fáradt lélek álma: 

Azt könyeikből kitalálta. 

És bűvös vesszejével arcát 

Megérintvén a tíz leánynak: 

A rengeteg külön vidékin 

Egy egy forrássá változának. 



A tájékon, hol a Bükk s Mátra 

Erdők- s bércekkel dől egymásra, 

Tiz forrás ont dúsan vizet, 

A három hév, a hét hideg! - 

Az ér, mely származik belőle, 

Halk nesszel lejt alá a völgybe, 

Mint aki álmában beszél; 

S mig a hét forrás él csak nyáron: 

Hő keblével nem fagy be három, 

Buzog folyvást, ha nyár, ha tél. 

