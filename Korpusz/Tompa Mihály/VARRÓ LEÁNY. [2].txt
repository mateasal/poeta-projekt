


Nagy karácson éjszakáján 

Barna gyolcs a lány ölébe ', 

S percein az éjmagánynak 

Keble súlyos bánatának 

Bús könyűje gyűl szemébe. 



S im harang, az éj felében 

Szent misére intve, szólal: 

Mig egyházban zeng az ének 

A magas szülött nevének 

Hívők ajkin buzgalommal: 



Térdre hull az éj leánya, 

- Nincs valóján semmi földi - 

S mig az éji mécs sugára 

Glóriát fest homlokára: 

Hő imáját mennybe küldi. 



Ah de nem leng égi béke 

A szelíd imádkozóra; 

Akiért mondá imáját, 

Megfutá e kurta pályát, 

S fel nem ébred földi szóra. 



Fellegekkel csókolózva 

Felmosolyg a nap koránya; 

Küzdve kínos érzetével 

Elborítja gyászkönyével 

Kedvesét a bú leánya. 



Rácsókolva végbucsúját, 

Oly sötét, oly bús az élet! 

Édes álma, szép reménye, 

Mélyen alvó vőlegénye 

Sirkövénél szétenyészett! 



Ének zendül s gyászkoporsót 

Tesznek a sír jég-ölébe; 

Amit a hű mátka varrott, 

Szemfedője rajta leng ott 

Téli nap havas szelébe '. 



Kis karácsony éjszakáján 

Jő az álom szenderítőn, 

Lány-baráti fájdalommal, 

- Egy ajkán fagyott mosollyal - 

Őt virasztják a terítőn. 

