


Völgy felett, a bérc alatt, középen, 

A behorpadt hegynek oldalában: 

- Hallgatózva néma csend körűle, - 

Nádkötésü kis lak áll magában. 



A kis csermelyt rácsos ajtajánál 

Át sem kell röpűlni a madárnak; 

Habtalan fut, szótalan fut, benne 

Tarka pintyek lépegetve járnak. 



Görcsös águ bükkel a sötét szílt, 

- Mely a házat vészek ellen ójja: - 

Udvarába eleven sövénnyel 

Foglalá be régi jó lakója. 



A vad-szőlő gazdag levelével, 

Mely magát a vért-telekre fonta: 

Sátort képez és a gazda déli 

Álmot alszik árnyában naponta. 



Míg fiát a fatetőkre csalja 

A piros tojásu vércse-fészek; 

Vagy kiáltja gondtalan kedéllyel: 

Héh kakuk, kakuk! szólj: meddig élek? 



Zúg az élet, zúg vásári népe, 

S nem hat a bérc egyszerű lakáig; 

Néha hallik elhaló harangszó, 

Szép idő ha gyors esésre válik. 



Itt a hajnalt nem kakas kiáltja, 

Van dalos madárja minden ágnak: 

A rigó-fütty, gerlicék bugása, 

S csattogány-dal szépen összevágnak. 



Fenn, kivágott cserfa törzsökéhez 

Kötve ing a vízmosás bürűje; 

És a törzsök zúgva ki- s bejáró 

Kék darázsok mézetlen köpűje. 



Lenn a mélyben, szirt, s fatorladék közt 

Elvesz a bérc harsogó patakja: 

Rejtekét a szirt s fatorladéknak, 

Smaragdszínü gyíkok népe lakja. 



Hallgatás ül bércen, omladékon... 

Meg-megrendül a vakand turása... 

S hallik itt-ott, vén cser oldalárul, 

Tarka harkály gyors kopácsolása. 



Meg-megdördül csendes alkonyatban 

Gyilkos csője a leső vadásznak; 

Fel-fellobban bérctetőkön a tűz, 

Ahol a szénégetők tanyáznak. 



Tengeren csend és vihar. Hazája 

Mérhetetlen tenger a szigetnek. 

Rengetegben csend s vihar. Szigetje 

E kicsiny lak a nagy rengetegnek. 



Vadregényes erdőség vidéke! 

Majd ha a tél fagy-bilincsbe zára: 

Távol nézek hótakarta kunyhód 

Felgomolygó kék füstoszlopára. 



És ha éjjel a lak ablakából 

Mécskanócok fényt lövelve égnek: 

Azt hiszem, hogy mindez lüktetése 

A megdermedt jégvidék szivének. 



És lelkemben nyugtató hit éled: 

Nem halt meg, csak alszik itt az élet! 

