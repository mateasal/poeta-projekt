


‘ Csendes éj szállt a világra, 

Égen, földön hallgatás van. 

Harmatárban megförödtem, 

Megförödtem holdsugárban! 



Jer' leányzó, jer pipacska! 

Öltöztess fel dísszel engem; 

Testvérem nászünnepélyén 

Ékesen kell megjelennem !' 



És felel rá a leányzó, 

Aki titkos tervben fárad: 

» Legszebb vagy te kék ruhádban; 

Ah ne vesd le kék ruhádat !« 



Éji fénynél elvesz a kék, 

Csillogó piros ruhát hozz! 

Jobban illik a piros szín 

Nászörömnek víg zajához! 



És dult-fult a lány magában: 

Ah, mi szépek más virágok! 

Hordva kék, fehér, piros mezt... 

S én rut hamuszinben járok! 



Irígyen néz másra a szem, 

Gyönyörködve kellemében; 

S csak én érezzem, sirassam 

Szomorú megvettetésem? 



Jó kékliljom! hasztalan vársz, 

Elviszem piros ruhádat... 

Legalább egy édes órát, 

Díszem árán hadd találjak! 



Várt a liljom, hasztalan várt, - 

Mások régen elmenének; 

Végre hallja milyen gyászos 

Vége lőn az ünnepélynek. 



Mikor aztán zöld kastélya 

Lombos rejtekit bejárja: 

Hült helye már a pipacsnak, 

S véle eltünt díszruhája. 



‘ Menj! s rabolt díszedben, álnok! 

Örömed soká ne légyen :' 

Mond a liljom, és azóta 

Megmaradt kék köntösében. 



S a pipacs díszes, pirosló 

Ruhát hord e pillanattul; 

Ah, de dísze oly múlandó... 

Reggel nyílik, estig elhull! - 

