


Fel ne rezzentsd álmiból 

Elmerengő kedvesed! 

Gondolatja merre járt ...? 

Hasztalan lesz kérdened. 



Messziről jön a patak, - 

Messzebb mégyen a madár; 

A merengő lánykebel 

Gondolatja, gyors lebel... 

Messze, legmesszebbre jár! - 



Szűnj szerelmet emlegetni 

Kedvesednek untalan, 

Hadd fürödjék lelke nyugton 

Álma mézhullámiban. 



Mennybe kapják lelkeink a 

Lágy zenének hangjai: 

Unalom lesz mégis, hogyha 

Szüntelen kell hallani. 



Menj gyakorta kedvesedhez, 

Hadd mosolygjon ajaka; 

És könyezzen elborultan, 

Tőle olykor ment tova! 



Köny- s mosolyban szép szerelme 

Nőni fog, nem hervad el; 

Napsugár és harmat együtt 

Bajos rózsákat nevel. 



, Ha mi elszakadnánk, édes kedves rózsám! 

Mi lenne belőle ...? 

» Te megházasodnál, én meg férjhez mennék, 

Édes kedves rózsám! 

Az lenne belőle !« 



Fecske fészkelt az ereszünk alatt, 

S hogy boszantottam a jó madarat! 

Leszurtam, amit ő tapasztgata, 

S kezembe került kicsiny magzata. 

Hja! akkor csintalan fiú valék! 



Fecske fészkel az ereszünk alatt, 

Dehogy bántanám a jó madarat! 

Sőt ugy szeretem, s örülök neki. 

Fiacskáit midőn etetgeti. 

Most nőm van s kedves magzatom! 



Elnézem a jó magvetőt: 

Olyan röges, kemény a föld! 

De ő mégis csak szántogat, 

Remélve dus kalászokat. 

S ha sárgulnak kalászai: 

Veréb pusztitja, vágja ki. 



Ilyen a költő! - hidegek 

Hozzá világ és emberek; 

De ő mégis dall, s ujra dall, 

Rengő aranykalász a dal! 

S hitvány veréb is csipkedi... 

- Ez a dicsőség jut neki! 



Mi az a hir? Fénylő selyemszál, 

Mely sírunk ormirul, 

A később élő ivadéknak 

Hosszan legombolyul. 

Mi ér bogárnak a selyem, 

Ha pompáját, szinét nem látja? 

A megholtnak mit ér a hir, 

Ha nem tudja, hogy az sajátja? 

Jobb: a bogárnak adj falevelet, 

S nekem hirért, mig élek, - kenyeret! 

