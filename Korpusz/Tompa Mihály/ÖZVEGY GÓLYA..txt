


Távol tenger szigetérűl 

Visszakerült párja nélkűl. 

A szigetnek vad lakója 

Tartja párját nyügben, 

Vagy elveszett - mert közöttök 

Nincs, ki lenne hütlen! 



S alig lesz az ég sugáros, 

A tavakra el-kiszálldos; 

De sietve visszafordul, 

Mintha fészkén várnák, 

Hol örvendve, kelepelve 

Lebocsátja szárnyát. 



Tojás-költés idejére 

Ő is lapul a fészkére; 

Üres fészkét üli híven, 

Üli éhen, szomjan; 

Be-benyúlkál az orrával 

Hű anyai gondban. 



Fiatalok szárnya megnőtt, 

Vigan űzik már a felhőt; 

S ő egész nap a fiait 

Tanitgatja szállni; 

Itt az idő: hüvesülnek 

A nap éjszakái. 



Itt az idő: s utnak indúl, 

Száll a messze tengeren túl; 

Fészke mellett itt is, ott is 

Hiven forgolódik; 

Vándorlását, gyötrődését 

Igy folytatja holtig. 



Szemeimmel elkísérem, 

Mikor száll a kéklő égen; 

Ez a madár mintha sorsunk 

Élő képe volna! 

A szív ha szent tárgyat veszt el, 

Tartja magát képzelettel, 

Mint az özvegy gólya! 

