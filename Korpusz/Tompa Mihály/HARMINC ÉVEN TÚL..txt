


Mégis nagyon furcsa ez a 

Mai fiatalság! 

Léha nép! a saru-szíjja 

Mindig szoros, vagy tág. 

Verset ír, - a holdvilágon 

Bancsalog szemével; 

Pedig biz az, Isten engem! 

Igen vékony étel. 



Nyakrafőre belé szeret 

Menyecskébe, lányba; 

S szép mulatság: mikor elvész 

Feje, szava, álma; 

Lelkét a fakó alatta 

Majd kifujja éhen... 

Itt vesződik? mit tud kapni 

Isten-adta népen?! 



Muzsika szól, hejh bubánat, 

Félre tőlem, távol! 

S ki-világos ki-viradtig 

Mulatozik, táncol; 

Tölt pohár peng a kezében, 

Sarkantyú bokáján... 

Hejh, meg fogja majd fizetni 

A tívornyát drágán! 



Dévajságok népe! nemde 

Szép arany-szabályok? 

Felteszem: hogy lesz eszetek 

Nem hallgatni rájok; 

Mert kik igy korpázni szoktak, 

Boldog fiatalság! 

A jó bölcsek a mézet már 

Üvegen át nyalják. 



Hogy eltünt a fényes álmak 

Játszi délibábja: 

Az unalmas, tört kedélyt az 

Titkon vérzi, bántja. 

Mert nem a fa, aki díszét 

Szélbe porba szórja, 

Hanem a lomb és virágok 

Hullanak le róla. 



Hogy szeretni nem szeretnénk: 

Nincs belőle semmi; 

Sőt szivünket késő vágyak 

Szokták tönkre tenni. 

S tán szemünk többé a szépet 

Nem találja szépnek ...? 

Más itt a baj: a leányok 

Hogy már ránk se néznek! 



És megjárná a tivornya, 

Mint megjárta hajdan; - 

Köztetek fel-éjszakáznánk 

Pipafüstben, zajban; 

Hanem ez a tréfa szörnyen 

A torkunkra forrna: 

Járná a kámforos flanell, 

Meg a mézes torma. 



Virgonc ifjak! egyedül az 

Fáj bizony minékünk, 

Hogy életkedv- és erőben 

Véletek nem érünk! 

Irigységből minden roszat 

Nyakatokba rónánk; 

- Nem ugy van már mint volt régen, 

Nem az a nap süt az égen! 

Ez már a mi nótánk! 

