


Poprád, te pártos hűtelen folyam! 

Kinek futásod más országba van, 



Nagy messze hagyván a szülő hazát, 

Mikor életet hüs forrása ád! 



Hogy nálunk annyi régi bánat él: 

Köztünk lakozni medred habja fél? 



Hogy annyi köny hullt szét e jó hazán: 

Határiból azért futamsz talán!? 



Hisz habjaidra, pártos szökevény! 

Szivárványt ott sem boltoz enyhe fény. 



Partod füzéről a zengő madár, 

Mely a szabad légben dalolva jár: 



Szárnyára kél, - bús zaj rezzenti el! - 

Más hont keresni zöngedelmivel. 



Poprád, te pártos hűtelen folyam! 

Sugja meg habod, mely gyorsan zuhan, 



Hol vette magát a kőszirt-darab, 

Mely századok elfolyása alatt, 



Partod mentén megbarnultan hever? 

- Testvéritől távol löketve el. - 



Hegyeskőről beszélj nekünk regét, 

Ki láttad e vidék történetét, 



És jól tudod: hogy a bércek felett 

Pusztúló vár mikép emelkedett? 



Im reng a hab... felette enyhe szél, 

Halljuk, susogló ajka mit regél ...?! 



Csend s pusztaság ült a bércek fokán 

Őrt álló szirtek ezredes mohán; 

Midőn fáradt csapat jött a vidékre; - 

Mely tűzhelyét vándorlással cserélte 

A nép hever, - de a vezér soká áll... 

- Felnőtt fiak hallgatnak oldalánál, - 

Vizsgálva a tájt hosszan szótlanul... 

A zöld hegyet, mely fenn szirtté fajul; 

Alant a rónát s fénylő folyamot; 

Határozottan ily szót hallatott: 

» Maradjunk meg itt! mert feljebb s alább 

Kalandozásra nincs kedvem tovább! 

Tanyát e biztos bércek közt ütünk, 

Kard és szerencse légyenek velünk !« 



Lubló lovag volt ez. S a fák alatt, 

Megtelepült a hontalan csapat; 

S helyet nézvén a szikláknak felette: 



Lublóvárnak alapkövét letette. 

Éjjel, nappal folyt a nehéz dolog, 

De csak lassan haladt elő; 

Lankadt, lankadt, végtére megtörött 

A működő csekély erő. 

A elbúsulván Lubló vezér szive: 

Széthányta azt is, amit épite. 



A rengeteg legzordabb tája 

Gonosz léleknek volt tanyája; 

Barlang-lakát sok ezer ölre 

Felnyúló hegyes szirt jelölte. 

S azt ki vészes körébe tévedt: 

Kerülgeté rém és kisértet; 

Hangos sírást, nyögő sohajt, 

Harsány üvöltést halla majd; 

Itt látott szép mosolygó alakot, 

Ki rögtön rút csudává változott; 

Ott gyászsereg koporsót emele, 

S részeg násznép találkozott vele. 

Egyik tünet megy, jő a másik; 

Száz rém suhog, víjjog, cikázik. 

És a vándor, bármely ösvényre tér: 

Mindig csak a veszélyes szirthez ér. 



Midőn a föld mély álomba merűl: 

Fölkel a zord vitéz és egyedűl 

A rosz lélekhez mégyen, - hogy vele 

Veszélyes tervekről beszélene. 

Lakát háromszor megkerülve, 

Kiáltott s midőn nem is vélte még: 

A barlang átkozott lakója 

Kék lángban a csúcson megjelenék; 

‘ Építsd fel váram... 

» Add lelked nékem ... !« 

S megszáradt a vér 

A frigykötésen. 



A vár épült könnyű munkával, 

Minden éjjel a lélek által, 

Szilárd- s magasan állott már fala, 

De a vezérnek nyugta nem vala! 

Álmatlan tölte hosszu éjeket, 

Mardosván vádló lelkiösmeret... 

Vén már! - meghalhat holnap vagy ma, 

S Hegyeskőnél lelkét eladta ...! 



Kevés nap mulva készen volt a vár; - 

Hanem Lubló tovább nem birta már 

Azt a tehert, mely malomkő gyanánt 

Lelkén, testén megfeküdt egyaránt. 

Egy kinnal töltött napnak éjjelén, 

A kis csapattól búcsút sem vevén: 

Kegyes barátok zárdájába ment, 

- Zöldelő fák között mely álla lent, - 

Elmonda mindent, és az ősz atyák 

Bünvallomását hün kihallgaták, 

És szentelt vizzel meghintvén fejét: 

Kibékiték lelkiösméretét. 

- Bizzál! az Ur kegyelme végtelen! 

A megtérő bünösnek megbocsát ...; 

Lelked hit és reménység tartsa meg, 

Itt a gonosz kezét nem nyujtja rád! - 

S Lubló a szent atyák szavába híve: 

Szőrköntösben leve a zárda híve. 



Midőn megérté a történetet: 

A rosz lélek dühében reszketett. 



Fölkelt, szétdulni, amit alkotott, 

Hogy lásson helyén pusztulást, romot. 



Mert hogy lélek-zsákmánya vesztve lőn: 

Báná a munkát, melyet érte tőn. 



Barlangjánál amely nyulott az égre: 

Bőszült dühében a sziklát feltépte, 



Hogy a magasból azt a várra vetvén: 

Halom legyen a benne vesztek testén. 

És végrehajtja, mit magában feltett, 

Ujján vivén a sziklát, mint a pelyhet; 

Hanem a vár tornyából csengő szóval 

Szentelt harang az éj felén megszólal; 

A zárdából küldték a szent atyák, 

Hogy a gonosznak lenne hangja gát; 

S ugy lett. A követ rögtön elveté... 

Mert ereje az által törve lőn; 

A szirt a Poprád partjára esett, - 

- S ő messze tűnt az éji levegőn. - 



Kibékülvén Istennel és magával, 

A szent ösvényen, melyet követe: 

Az agg Lubló nyugton várá, hogy egyszer 

Megkéri lelkét az Ur követe. 

A nép, melyet ide vezérle régen: 

Megtelepült a regényes vidéken; 

S a várban, mely műve volt a gonosznak, 

Fiai mindvégig békén lakoztak. 



Mely az időtől megrongáltaték: 

Ott áll a bércen Lubló vára még. 



S melyet réműletében a gonosz 

Lecsapott a hüs Poprád partihoz... 



A kő ott van, - mint amit a borúlat, 

Zugó szelek szárnyán, a földre hullat. 

