


Felettem százados fák lombja függ, 

A föld szinén zöld moh terül henyén; 

Hűs árny alatt, ábrándozás között 

Heverészek a »palota« helyén. 



Hol volt? hogy állt? nem mondja omladék, 

Nevén kivűl minden jel elveszett... 

Nem látni itt ember kezét, nyomát, 

Csak az örök s erős természetet. 



Kinek dörgő szavát hallá a völgy 

A hegytető közös vidékiről? 

Egykor mik estek itt ...? A képzelet 

Mig épít és bont, rajzol és töről: 



... A helyre fáradt vándor érkezik, 

Szeme tüzes, vonási zordonak; 

Kardján, vértjén szól csorba s horpadás... 

Ravasz, délceg, - félrabló, féllovag. 



Kicsoda ő, kit bűn vagy üldözés 

Eme vadon tájékára vezete? 

Kiséri-é s minő emlékezés? 

Hol van, ha van, hazája, nemzete? 



Ki tudja azt! Ő a bércen marad, 

Italt forrás ad és vadat nyil ejt; 

Rövid, rövid szendergés álma; - kész 

Riadásra s veszélyben állni helyt. 



Igy él. Majd társ akad; egy, végre több, 

Kiket, mint ár, a vak sors összehord; 

S az éji tűz vérszínű udvarát 

Beűli vad, rongyos, kétes csoport. 



Hegy völgy, e farkasok tanyája lész, 

Kik túl-üvöltik a honos vadat; 

Eggyé forr végre mind: embertelen 

Törvényben, esküvel s Vezér alatt, 



Kinek hatalma mind-nagyobbra nő, 

S tovább nyulnak kifosztó kezei; 

A név elég: szemeknek álmait 

S szivek nyugalmát elrezzenteni... 



És amivel zug és barlang telik 

S gazdaggá lesz az átkozott tanya: 

A nép bora, marhája, kenyere, 

A kalmár selyme, gyöngye s aranya. 



Év évre jő; - és rejtek, szakadék 

Szűk már a had-, kincs-, gőgnek egyaránt; 

S sziklát a hajtott földnép vasa tör, 

Órjási csert, ledöntve, bárdja hánt; 



Reng, zúg hegy-völgy - meg-megroppanva száll 

Mélyebbre szenes hegyű karó; 

Száz vérző kéz követ kőhöz ragaszt, 

Bálvány-fákat vonszol s egymásba ró. 



Feláll gyorsan s mégis szilárdan az 

Idomtalan, felemás palota; 

A messze el-látszó tető, torony, 

Sokat riaszt el, sokat csal oda. 



Most a vezér nemes szüzet rabol, 

Őrizve azt frigyetlen hitvesül; 

S akkorra, hogy fehéredik haja, 

A vad kebel hő vágya teljesűl: 



Apjok nyomán, zaj és vér közt, - habár 

Anyátlanúl - felnőnek a fiak; 

És a gonosz köpű odúiból 

Egymás után gyorsan kirajzanak. 



Amennyi, mind saját utjára tér, 

Más más tetőre ül s kastélyt emel, 

( Mig célnak cél, oromnak az orom 

Jól érthető, gyors viszhangban felel ). 



Felsőt nem néz, törvényre nem hajol, 

Mely gyenge gát s előtte átszakad; 

Ügyét a »kard ki kard« elé viszi: 

Tegyen, ki bír, magának igazat! 



Igy századok, s ősek költöznek el... 

Jőnek fiak, fiakra unokák; 

Az eredést hír, hagyomány, idő: 

Fényes, mesés pólába burkolák. 



S a dédősök talányos címerén 

Hosszan mereng a boldog ivadék; 

Büszkén tekint családfájára... az 

Fejdelmi törzs ágából hajta rég ...! 



De béke van... a buzogány pihen... 

Elhagyva a rideg, magas tetőt: 

A völgybe száll a maradék s megül... 

( Fenn, egyedül bolyg a boszús előd ). 



És úszik ott a köznap árjain, 

Sarkantyútlan szolgál kicsiny ügyet; 

Nem háborítják a mult képei, 

Lassan, lassan homályosúl, sülyed... 



Elveszti majd a meglepő vonást, 

Mit jellem, arc örökle ősjegyűl; 

Nevet cserél... más vérbe olvad át... 

Végre a népben végkép elvegyűl. 



Ősfészke is romol, pusztúl vele, 

Mély repedés kezdődik a falon, 

Szeglet válik, torony bukik le majd, 

És lész a vár kietlen kőhalom. 



Ragasztékit kelő mag és csira 

S vékony gyökér tágitja, mint vas-ék; 

Egy-két rövid századra áll a rom, 

Hogy szomorú végét sirassa még... 



Moh, televény s erdő borúl reá, 

A föld, ez álló örvény, elnyeli... 

- Im, eltüntek a fal s az alakok, 

Mint ábrándom gyors tüneményei ...! 



Találgatom: hol állt a »palota «? 

Nevén kivül minden jel elveszett... 

Nem látom itt ember kezét, nyomát, 

Csak az örök s erős természetet! 

