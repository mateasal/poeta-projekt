


Bezárva mély, sötét üregbe, 

Ül a fogoly hős, láncra vetve, 



S hogy a világból mitse lásson: 

Vas feketlik a szűk nyiláson. 



Szemét titokban rajta hordja 

A porkoláb s őrök csoportja, 



Várván, hogy majd esd éghez, földhöz, 

Vagy vergődvén dühöng, üvöltöz... 



De hasztalan! a zord üregben 

A rab nyugalma rendületlen... 



Majd láncait hosszan-bocsátván, 

Csufolják és ingerlik gyáván; 



S mint az oroszlánnal, - ha fogva, - 

Mulatnak félve, szívdobogva; 



Szegény, e rút békót ki hordod: 

Kelj fel, vedd vissza régi sorsod! 



Tépd el láncod, mint Sámson, könnyen! 

- S a hősön a békó se csörren. - 



Csak várjatok! ha zendűl a szó, 

Az élők sírjaig lehangzó, 



Melynek tábor s vitorlás gályák, 

Hatalom s csel utját nem állják; 



Mely megcselekszi, hogy mi álom: 

Valósággá lesz a világon; 



Hogy ami fekszik porban, romban: 

Felépül, újul dísszel, gyorsan, 



És nem lesz holnap, ami van ma... 

Ha zeng a szó s munkál hatalma: 



Oh várjatok csak! akkor felkél, 

S tudtúl lesz Isten- s embereknél ...! 

