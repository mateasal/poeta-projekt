


Feléd nem vonzza szívem semmi vágy; 

Azt hittem egykor, hogy szerettelek: 

Multunk emléke olyanná leve, 

Mint elpusztult, fűvel benőtt telek. 



Nincs, mit megbánjak, és a multakat 

Nincs miért elősohajtani; 

Én sem szerettem, te sem szeretél... 

Mindkettőnk szíve csak a - hajdani! 



Mi a te kebled? szép fehér lap az, 

Zárt levél, benne csábitó szavak, 

Piros pecsétje, ajkad, bárkinek 

Olvasztó csókján bizton felszakad! 



Olvastam én e nyájas levelet, 

A kezdő szó igy hangzott: édesem! 

Olvasta más a nyájas levelet: 

S a kezdő szócska hangzott rendesen. 



Midőn álom közt átölelt karod, 

Ajkad susogva monda más nevet; 

Most tán más nyugszik karjaid között, 

S álmodó lelked engem emleget! 



Nem fáj, hogy akkor hozzám hűtelen 

S másé volt kebledben a gondolat; 

Hogy lelked vágya most felém csapong: 

Jó asszony! az nekem gyönyört nem ad. 



Örűl az ifju cserfa, amidőn 

Ölelve foly reá az iszalag; 

De nyárba' már a vészes inda közt 

Ágárul hervadt lombok hullanak. 



Örültem én, midőn hókarjaid, 

E vészes indák, átöleltenek; 

De majdan, féltve ifjú életem 

Zöld lombjait: rólam letéptelek! 



Ha elszakadtunk, mint sohajtozál, 

S mint vonta a vágy szívemet feléd! 

Majd egymásba fonódtak fürteink, 

Szívén az ajk az ajk forró lehét... 



S mégis, ha évek mulva mondanám 

Ezt néked, vagy te mondanád nekem: 



Bizony, bizony! mindketten egyaránt 

Így válaszolnánk: nem emlékezem ...! 



Tükör vagy, asszony! fényes és sima, 

És az is leszesz holtod napjaig; 

Arany rámád épségben megmaradt, 

Mégis ugy tetszik: már halványodik! 



Magát benned meglátja száz alak, 

- E tűkör annyi arcot visszaad! - 

Emlékezzél rá: a nézők sora 

Megritkul, elhágy rövid év alatt! 



Jó asszony! kebled vészes síma tó; 

Szép fehér orcád a rengő habon 

Úgy űl, miként a mély tó közepén 

Fehéren nyíló liliom. 



Ki vízi liljomot szakítni vágy: 

Örvény csap át a vakmerő felett; 

Ki csábitó orcád után hajol: 

Elnyeli mély, örvényes kebeled! 



Kebled lángol, s könnyű lapként elég; 

S mi szenvedélytől írva rá vagyon: 

Olvashatón meglátszik akkor is 

Holt betűkben, az égett hamv-lapon. 



El nem perzseltem éltem lángodon; 

S e képek, melyeket rólad veszek: 

Játékbul rajzolt kígyó-alakok, 

Ártalom nélkül enyelgvén velek! 

