


Ősszel születtem én, tavasz leend, 

Mikor reám esteledik! 

Sárgult falomb állott bölcsőm felett, 

Koporsóm majd rózsák fedik! 

Ah, amikor jövék: örömtelen 

S hideg tél halvány arca vára! 

S bucsúznom akkor kell, midőn jön a 

Tavasz virága s langy sugára! 



Ah, most is ilyen az én életem! 

Vágyam hajt, kerget untalan, 

Mi boldog tudnék lenni, Istenem! 

S ki vagyok most? Boldogtalan! 

Akkor jőnek elkésett örömim, 

Ha majd keblem kihült, kiégett... 

Addig jertek, mig késő nem leend, 

Siessetek, kedves vendégek! 



Ősszel születtem hervadt lomb alatt: 

Rózsák között múlok ki majd; 

Derűlj, vigasztalódjál szenvedő, 

Fojts el könyűket és sohajt! 

A gyermek boldog, - hervadt lombbal is 

Eljátszik, elmulat kedvére; 

S boldog, kinek pirosló rózsa jut 

Az élet halvány estvelére! 

