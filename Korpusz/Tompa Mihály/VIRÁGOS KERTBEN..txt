


Elhozva a teremtő 

Az új kikeletet, 

A földnek annyi kedves 

Leánya született; 

S mindannyi: termetével, 

Orcája kellemével, 

Anyjának dísze lett. 



Virágok élte boldog! 

Teljes, - mégis rövid... 

Nem érkeznek megunni 

A percek örömit; 

Távol borong a tél még, 

A rútság és a vénség, 

S már futva a kör itt. 



Bűbájos színt ad a nap, 

Színt, melyet fénye rejt; 

És kedvez a ború is, 

Mert enyhe csöppet ejt: 

Mind a két hajnal, éj s nap 

Kecset hoz, tiszta kéjt ad, 

S méz tölti a kehelyt. 



Irígyen nem tekintik 

Egymásnak kellemét, 

Egymást ölelve kedves 

Virulás, élet, éd, 

Szerelem búra nem hív, 

Nincs itt fájó, törött szív, 

Mely hasztalan remélt. 



Hosszan nem kötve őket, 

S folyton a földi rög: 

Meg-megszakad, de végkép 

Nem vész el életök, 

Mely boldog változásban, 

Bucsú- s találkozásban 

Édes, vidám, örök. 



S midőn szirmot, levélt a 

Virág elhullata, 

S szegény fosztott anyának 

Bús lesz arcúlata, 

S szintelen, puszta a táj... 

Kinek halála nem fáj: 

Csak a virág maga. 



Miért is? Léte szép volt 

S kéjét izlelte mind, 

És ő, kit a halál is 

Oly gyöngéden erint: 

Szemét bizton lezárja; 

Az új élet zajára 

Felnyitja azt megint. 



A vég közelg... az óra 

Már-már üt és lefoly... 

Illat, repűlj az égbe! 

Levél, omolj, omolj! 

Súg a szél, fúva lanyhán, 

Mig a virágnak ajkán: 

Haldoklás és mosoly. 

