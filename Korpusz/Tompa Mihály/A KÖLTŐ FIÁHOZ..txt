


Kinek szemén könycseppek állnak 

Az egyszerű sirhant felett, 

Hol a végzet költő-apádnak 

Olyan korán ágyat vetett: 

Ifjú, törőld le a könyűket! 

Olvasd meg a felíratot: 

S szived fennen vervén, örűlhet 

Apádnak őt hogy vallhatod! 



S ha mása vagy lángszellemének: 

Lantját ragadd fel és jövel! 

Légy, mint ő volt, meggyult szövétnek, 

Mely kínban ég, de fényt lövel! 

Ne hidd, hogy a költői ösvény 

Szirt közt vezet, tüskét terem; 

Kínt és sebet virággal födvén: 

Begyógyít a láng képzelem. 



Mi nem vágyunk fel, küzdve polcért; 

Irígykedésre nincs okunk; 

De milliók közt, milliókért 

Fenn érezünk, fenn gondolunk! 

Nem olyanok vagyunk a földön, 

Mint annak sok más férgei; 

A nyárfa, bár mocsárba' nőjön, 

Fejével a felhőt veri. 



Megsért, ki ránk sajnálva útal, 

S a részvétnek bemutogat; 

Bennünk a nép jár koszorúval, 

Vagy hord condrát és foltokat. 

És jaj, ha a bénúlt lovagnak 

Láttatni kell tört csontjait, 

S a bölcsnek és a dalnokoknak 

Nyomor koldul mindennapit! 



Nem kell nekünk terített asztal, 

Kimért kegy és magas mosoly; 

Jobban esik s feljebb magasztal 

Az a köny, mely dalunkra foly. 

Rokonszenv az az egy ajándok, 

Mit a költő fogad, szeret, - 

Lopvást, mint a menny a virágok 

Kelyhébe lop hüs cseppeket. 



Ragadt -e por a költő térdén? 

Feleljetek, kevély nagyok! 

Kegyelmetek hajlongva kérvén: 

Jelent -e egy meg nálatok? 

Igen! - nehéz bút orvosolni, 

Ölébe venni csüggedőt; 

Vagy nevetek fénnyel bevonni, 

Mint a nap a kopár tetőt. 



Sok önmagát árulja drágán, 

Más lenni tud, mint aki volt; 

Cserél hite s szerelme árán 

Kényelmet és sok földi jót: 

Mi nem szoktuk magunk eladni! 

S a lángzó szív után megyünk... 

Mint a madár, választjuk, aki 

Szeret, szűköl, - dalol velünk! 



Járván kelvén az élet útján: 

Szabadság visz, szeretjük azt; 

Vándorbotunk a szirtre sújtván: 

Számunkra hüs forrást fakaszt. 

S leszúrva, hév zord pusztaságon: 

Kihajt, sátort borít fölénk, 

Hogy árnyában szép fényes álom 

Tündér karján szendergenénk! 



Felépül a rom s vár előttünk, 

Mély sírjából a mult kilép; 

Fölkél a holt, s meghallja tőlünk 

Biráitól, itéletét. 

S kik látunk a távol jövőbe: 

- Mig gondatlan köszönti fel 

Kelyhét a nép, mámorba dőlve - 

Nekünk korán könyezni kell. 



Beszél a szent, dicső természet, 

De mi vagyunk tolmácsai; 

A szív amit titokban érzett: 

Tőlünk hallja kimondani; 

Ülünk villám- s tengerhabokra, - 

Értjük virág s szellő szavát; 

Mi az Úr égő csipkebokra, 

Jelentve általunk magát. 



Ifjú! ha hív az égi szózat: 

- Zengő koboz maradva rád, - 

Haladj nyomán a szunnyadónak, 

Folytasd éltét, folytasd dalát! 

Ahogy zengett, zengj hangosabban! 

Harsány szavát harsogd felűl... 

Ha ő felhők közt járt magasan: 

Te a fényes napig repűlj!! 

