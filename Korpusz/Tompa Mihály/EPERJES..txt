


Meghagyta nékünk a letünt idő, 

Öreg regékben sok történetét, 

S ki hallgatózik puszta templomok, 

S forrás vidékin, ó romok körűl, 

Barlangnyilásnál, s mély vadonban: 

Hall sok csodás, hall sok szép dolgokat. 



Vak Béla jött számos kiséretével, 

Birodalmának felső részire, 

Mely fekszik a lengyel határ felé; 

Holott mély rengetegbe tévedett, 

Világtalan királlyal, a csapat; 

Lengyel határ felé volt hajdanában 

Falvak helyett erdő, s vadon csere. 



A forró nap délpontra hága már! 

Sütő sugáritól a zöld lapu 

Megszőkülten ereszté el magát. 

Elfáradott, és megszomjúhozék 

Hosszú járás-kelésben a király, 

És inni kére kísérőitől. 

Háromfelé szakadt most a csapat, 

S indúlt keresni hüs forrás-vizet, 

A messzezúgó erdő tájain. 

Bélát pedig szépen leülteték 

Zöld gyepre, zöld fák csendes árnyiban. 



Megült a fejdelem, s nem ejte szót. 

- Egy pár vitéz némán állott megette, 

Kit ott hagyott a többi őr gyanánt. - 

A szellő gyöngéd ujját érezé, 

Mely arcán símogatva elszaladt. 

Hallá felette a pintyek dalát, 

Kivette a rigó ugrásait, 

A fiatalok hajló ágain. 

Kezén pihent meg a virágkehely 

Nedvével megrakodva visszatérő 

Serény polgára a köpűnek; 

S eget, sem földet ő nem láthata! 

Országában ő leghatalmasabb 

És egy személyben legerőtlenebb. 

S miként az ülve játszó csecsemő 

Egy lépést sem tehet botlástalan: 

Hatalmas nép fölkent királya 

Gyámoltalan magában ...! 

Ki országának fénye, napja: 

Magának éj, sötét, reggeltelen. 

A nép reá néz, őtet követi, 

Ő milliók léptének ád irányt, 

Ő, - kit vezethet gyönge kis fiú. 

És űl a fejdelem, nem ejtve szót... 

De lelke mély gondokkal küzködik... 

Hisz a király is ember! 



És elszéledvén tűnődése: 

Hozzá mászott a lusta únalom, 

S legyezgetvén denevér-szárnyival, 

Reá álmos, meleg szellőt vere. 

Most megösmerni vágyván helyzetét, 

Tapogatózni kezdett csendesen, 

És űlhelyét megnézte két kezével, 

S ott földiepret ére mindenütt, 

Amely a fák alatt terítve volt, 

Meghajlott szárán csüggve bokrosan; 

Érett bogyóit a szomjú király 

Magához vévén, epedése mult, 

S könnyebben várta a forrásvizet. 



És a nap délutánra hajlott. 

Kiséretéből az első csapat, 

- Amely először tére vissza, - 

Elmondta, merre járt völgyön, hegyen, 

Mint vergőde át a bozótokon; 

S elmondta, hogy forrásra nem talált 

A rengetegben. 

Megjött a második, mely távolabb volt, 

Hozván bőséggel szomjoltó vizet; 

Elmondta, hűs forrásra mint akadt 

Hegyoldal árnyas, szirtes öbliben; 

S hogyan talált rá csörrenésiről, 

Melyet kövecses habjával vere. 

Eloltá szomját legott a király. 



Majd nagysokára jött a harmadik, 

- Mely a királytól legmesszebbre járt; 

Vidor kedéllyel szállongott elő, 

És ajka tréfás, pajkos szókra nyilt. 



Ujját emelte rájok hadnagyuk, 

Intvén szemével a király felé, 

Mely ezt tevé: komolyság, tisztelet! 

De a csapat dévajkodása 

Meg nem szünék, de nőtt szemlátomást. 

S amint szemügyre vették társai 

A harmadik csapatnak emberit: 

- Csodálkodással tekintvén reájok, - 

Kisült, hogy mindenik boros... 

S azok bizonnyal mondák: hogy vizet, 

Nem bort ivának forrás medriből, 

De a csöppeknek ott, boríze volt; 

S lőn, hogy mindnyájan észrevétlenül 

Kedvet kapának, s Borkútnak nevezték 

A forrást, a völgy hűvös árnyiban, 



S mond a király: vágattassék ki a 

Vad erdő, ülhelyem körül! 

Hol hűsítő, érett bogyóival, 

Talála földiepret két kezem, 

Mely kinzó szomjamat megenyhité. 

Épüljön város a vadon helyén 

S emlék gyanánt a történet felől: 

Eperjes légyen ő neve! 



Ugy lőn, miként mondotta a király. 

Kiirtatván idővel a vadon, 

Megnépesült vak Béla ülhelye; 

S eperszemet viselve címerében, 

Épűle város, és áll e napig. 

Határiban - kárpótlásul talán, 

A szőlő borhozó gerézdiért 

A régi forrás, 

Borkút, borízű nedvével buzog fel. - 

