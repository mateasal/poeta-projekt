


Kész december 

Már a kelmed 

Fehér haja, ősz szakála! 

De a szíve, 

A kedve még 

Mindig az áprilist járja. 



Élte lakzi... 

A gyógyszer torkán 

Nem ment még le egy gyüszűnyi, - 

Mi bordában 

Szőtték fonták, 

Hogy el nem tud immár nyűni?! 



Hatvan évet 

Hord a hátán, 

S megszentülni mégis jókor? 

Nem szelídül, 

Még hamisabb! 

Olyan kelmed, mint az ó bor. 



Bor a teje 

Vén gyereknek; 

Jó az új is, jobb a régi! 

Igyunk egyet, 

Jó barátim! 

Mindig csak ez a vers régi! 



És viradtig 

Dínom-dánom, 

Szól a kakas egyszer, kétszer, 

De e hangtól 

Ugy irtózik! 

Búvik tőle, mint szent Péter. 



Búvó-hely a 

Pince öble, 

A tivornyák ősi vára; 

S halálig nem 

Kapitulál: 

Ő esik el utóljára. 



Egykor ugyis, 

Amint tudjuk, 

Zászlótartó volt a hadban; 

A zászlóból 

Már csak a nyél, 

A hős tettből egy kulacs van! 



S ő a talpán 

Mégis ember; 

Egy étetés neki Kassa; 

Csak azért is 

Elmegy addig, 

Hogy magát kisétálhassa. 



Olyan föld ő, 

Hol bürök, gyom, 

Rózsa, gyógyfű föltenyésznek; 

Vidor kedve 

Röpkedő méh: 

Hord azokról édes mézet. 



Gondja nincs a 

Nagy világra, 

Ahol vér és tinta folynak; 

Maradjon hír 

A vitéznek, 

A sok betű meg a molynak! 



Nem ad gondot 

S pénzt kamatra, 

Zárja bé majd más az ajtót! 

Ugy is minden 

Hasztalanság: 

Ami csak lesz, ami csak volt! 



Tudomány, hír, 

Hatalom, fény: 

Látó vakság, fényes járom; 

Egyik ember 

Mélybe sülyed, 

Más elvész a magasságon! 



Kelmed, látom, 

Tartja, amit 

Salamon szólt hajdanában: 

Mikép a nagy Bölcseségben 

Hasonló nagy búsulás van! 



Nem is búsult 

Életében; 

Jól teszi, bármit mond a pap! 

Kik foltozzák 

E világot: 

A bölcsek sem boldogabbak! 

