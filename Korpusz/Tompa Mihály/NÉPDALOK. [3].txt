


Alant megyen a felhő, 

Zivatar jön délrűl; 

Fordítsd bojtár, a nyájat 

Erős idő készül! 



Alant megyen a felhő, 

Zuhog is már távol... 

Fordítsd bojtár, a nyájat, 

Mert megver a zápor! 



Nem bánom én, hadd jőjön 

A fergeteg széllel! 

Nem bánom én, hadd szórja 

A nyájamat széjjel! 



Máshoz adták a rózsám... 

- Ha sirását láttam: 

Zápor-eső, zivatar 

Verheti a vállam! 



Te vagy az én boldogságom, 

Te vagy az én gazdagságom! 

Csak az búsít, egyéb semmi: 

Hogy távol kell tőled lenni! 



Panaszod van a világra: 

Hideg hozzád, szegény árva! 

A gyémánt is, egyetlenem! 

Hideg földben, kő közt terem. 

