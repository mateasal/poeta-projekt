


Mely visszazengett bút és örömet: 

Hangos viszhang volt életem; 

Jertek hozzám, akik szerettetek, 

Még most beszélhettek velem! 

Siessetek... mert nem sokára 

Hiába lesz beszédetek; 

Elnémul a viszhang... el én is, 

S nektek többé nem felelek! 



Leveles tölgy volt az én életem, 

Felette zengő madarak; 

Jertek hozzám, akik szerettetek! 

Még csak van árny a tölgy alatt... 

Ritkúl az ág, hull a levél, hull... 

Ma-holnap mind alá pereg; 

S a száraz fának nem lesz árnya, 

Hol megpihenjen fejetek. 



Lobogó tűz volt az én életem, 

Fény és melegség lángiban; 

Jertek hozzám, akik szerettetek! 

A tűznek még parázsa van; 

Be-behamvad parázsa is már, 

Felszítom azt, fűtőzzetek! 

Mert nem találtok itt ma-holnap, 

Csak kihűlt hamvas tüzhelyet. 



Reggel vagy estve van? Letűntek 

A nap végső sugárai; 

Oltsátok el hát a világot! 

Nem kell engem virasztani... 

Nyugodjatok le csendességben, 

Majd szólok én, mikor megyek... 

Eleget viraszthattok akkor, 

Feküdjetek, feküdjetek! 



Mi tenger éj ...! mi hosszu órák ...! 

Az idő oly lassan halad; 

Elfáradt talán már? Hogy is ne, 

Hisz jár sok ezredév alatt. 

Csak húzd ki hosszú barna vásznad 

Oh éj ...! hadd szokja meg szemem; 

Mi vagy te az én éjszakámhoz, 

Melynek csillagja sem leszen?! 



Jertek be csak, jertek! - nem alszom - 

Árnyképek, álmak, alakok! 

Beszélgessünk... jertek idébb csak, 

Valamit súgni akarok: 

Mulassatok ma, holnap úgyis 

Hiába lesz jövésetek; 

Állhattok ajtóm-, ablakomnál: 

Én többé itthon nem leszek! 



Virágot ültettem tavasszal, 

Halálukat megérem -e? 

Enyém lesz-é hosszabb, ki tudja, 

Vagy a virágok élete? 

Ha én mennék el tán előre: 

Ne bántsátok virágimat! 

Halvány arcám nem lesz derűltebb 

Halotti koszorú alatt. 



Azt mondják: már az ősz közel van, 

Aludni addig nem megyek; 

Megvárlak, haldokló virágok! 

Sárgán hulló falevelek! 

Szép, nyájas őszi délutánon 

Együtt hullunk le csendesen, 

Olyan szép ősszel a bucsúzás, 

S nem fáj úgy a halál se, nem! 



Hulló levél közt megyek én el 

A sír hideg lakóihoz, 

Honnan az új lomb engem is majd 

Tavasszal újra visszahoz; 

Együtt járunk így mindörökké; 

Mert én is lombbá változom! 

Zöld galy leszek, úgy láttok engem 

Már a jövendő tavaszon! 



Ha meghalok, ne tégyetek 

Fejemhez emlékűl követ; 

De barna fejfa se legyen 

Nyughelyemen, 

Ez olyan bús, az oly hideg! 



Hisz nem valék én szomorú, 

Kínommal is víg voltam én; 

Tűz és láng lakta keblemet 

S megégetett! 

Megégetett pályám felén. 



Élőfa fejfa kell nekem, 

Mely veszti, váltja levelét, 

Síromhoz azt ültessetek, 

Szánó felek! 

Hisz én épen ilyen valék: 



Öröm- s reményből koszorú 

Árnyazta, rengte át ma főm; 

Holnap lehullt, lehervada... 

S mint téli fa, 

Szivem, világom puszta lőn. 



Siromhoz fát ültessetek, 

Magasra nőlő fiatalt; 

Hoz rá virágot, levelet 

A kikelet, 

A repeső madárka - dalt. 



S midőn már senki nem sirat: 

Ez harmatát rezzenti rám; 

S mennél inkább felejtenek 

Az emberek: 

Annál jobban fog nőni fám! 

