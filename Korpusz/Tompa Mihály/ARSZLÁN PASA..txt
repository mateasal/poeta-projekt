


Nógrádban állt Busa vára; 

Csak egy torony a számára, 

S két hétnek már egy nap híjja, 

Hogy a török folyvást víjja. 



A törökség feje Arszlán, 

Nagy vitéz a szultán harcán, 

Hol, mint a szél, előlnyargal... 

- Ékeskedik két lófarkkal. 



Nyolcvan ember van a várban, 

Visszaadván jó busásan, 

Amit üt az ellen rajtok, - 

- Nagy András a várparancsnok. 



‘ Rajta török! víjad, víjad... 

Ide lőjön golyód, íjad! 

Hatszáz karvaly s egy kis fészek... 

Hadd lássuk, hogy mennyit értek!? 



S felel Arszlán, amint támad: 

» Magyar, fel ne add a várat! 

Mérkőzzünk meg, amint mondod; 

Szeretem az ilyen dolgot !« 



Foly az ostrom éjjel-nappal... 

- Repedezik, bomlik a fal! - 

Végre megszün' - minek is már? 

Kőhalommá omlott a vár. 



Nagy András a török foglya, 

Készűlt Arszlán, hogy elfogja! 

A nyolcvanból vannak hárman, - 

Fogoly vezér így szól bátran: 



‘ Meddig védtük e rosz várat, 

Mint hulltunk el, mind jól láttad! 

Nosza török! a sor rajtunk... 

Kín- s halállal fogj ki rajtunk !' 



» Szakálamra! - nyugton szól az, - 

Nem cselekszem, amit szólasz! 

Győzedelmet vettem harcban, 

S te harc nélkül vennél rajtam!? 



Nincs örömem a gyávákban, 

Kiket földre gázol lábam! 

Kedvem telik jó vitézben: 

Menjetek el békeségben !« 

