


Gyors ladik repűl a Balaton 

Habjain virágvasárnapon; 

Parthoz úszik játszi habfodor, 

Habfodorra dőlve fűzbokor 

Jó barátok, - két halász-legény - 

Szívökben még ifju érzemény, 

Úgy eveznek a habok felett, 

Hogy dalolnak édes éneket: 

Lány-kebelben vajjon él -e szív, 

Hű halászhoz aki volna hív!? 



És midőn a fűzes árnyiról 

Édes ének hangja visszaszól: 

Meglepetve hallja mindenik, 

- A viszhang Tihany fokán lakik - 

S oly csodásan hangzik e fölött: 

Bús magányban él az árva szív. 

Hű halászhoz, aki volna hív! 

Hang után a sajka partra köt. - 



Piros pünköst délutánja szép, 

Csónakon a boldog ifju nép, 

Jó barátok, - két halász-legény - 

Szívökben szerelmi érzemény, 

Úgy eveznek a habok felett, 

Hogy dalolnak édes éneket; 

Berki viszhang is velök vagyon: 

Dallos ajku szép két hajadon; 

Szőke egyik s tisztakék-szemű; 

Barna másik; - szőke, barna hű. 

Mély habon törékeny sajka bár: 

Rajta boldog két szerelmi pár. 



Fölemészté önmagát a vész. - 

A leáldozó nap szánva néz 

Széjjel a vert hallgatag mezőn, 

Melynek éke eltiporva lőn. 

Zúg a tó, zúgása gyászt beszél, 

S míg a part torúlt fövényinél 

A haboktól tört halász-ladik 

Hulladéka partra hányatik, 

Sírva szólnak jámbor részvevők: 

Oh mi kínos véget értek ők! 

Hullám-sírba szállni ah mi gyász! 

Csendes álmot, két ifjú halász! 



A koporsón leng a szomorú 

Rozmarinból fűzött koszorú; 

Sír felé, mely végnyugalmat ad, 

Gyászkiséret csendesen halad. 

Lány-barátok gyámoló karán 

Kedvesét kiséri két leány: 

Ah! a barna hangosan zokog, 

Tán a hű szív megrepedni fog? 

Míg a szőke hó-arcúlatán 

Köny sem ömlik a halász után. 

Látja a nép, s mondja szüntelen: 

Nem siratja őt a hűtelen! - 

S földi baj hová pihenni tér, 

Végre a nép sírhalomhoz ér. 

Most az első sírgöröngy lehull... 

S tört fohász kel a nép ajkirúl. - 

Ajka reszket... szíve elszorúl... 

S barna mátka gyám-karokba hull; 

Száraz szemmel néz a szőke lány 

A kiszenvedt hű halász után. 

Látja a nép s mondja szüntelen, 

Hogy nem szánja őt a hűtelen!? 

Szép szeméből folyva bánatár, 

Sírhoz a jó barna lány kijár; 

Könnyel a virágot - úgy hiszi - 

Rajta nem sokáig öntözi. 

És a szőke oly ritkán megyen, 

Akkor is csak titkos éjfelen: 

És a nép még mondja szüntelen: 

Elfeledte őt a hűtelen!! 



Messze tájon, bár körűltekints, 

Egy virág, egy fűszálacska nincs. 

Zúgva, - mint egy óriási kar - 

Hómezőt ölel fel a vihar. 

Sírhalmot, mely hóval födve van, 

Igy szeretnék látni untalan, 

Gyász-fehéren, mint az arc s kebel, 

Hant alá kit most temetnek el; 

Színtelen legyen, s kopár a hant, 

Hogy ne mondjon többet, mint alant, 

Mert csak szép hazugság a level, 

S a virág, kit fájdalom nevel. - 

Bús szemed könyűje, szép leány, 

Hull -e még a jó halász után? 

Nem!... hisz a szív bármily jó legyen, 

Fáj, - de fájva függ az életen. 

Kétszer zöldűl már a sírhalom, 

S emlékezet lett a fájdalom. - 

Mégis él az emlékezet, 

Lányka, mely a sírhoz elvezet? 

Csendes álmot, két szegény halász! 

Szőke, barna lánynak gondja: nász; 

Kék köntöst ölt fel mosolygva ez; 

Szőke testén hófehér a mez, 

S két menyasszony szívesen megyen 

Esküvőre a nászünnepen. 

S míg a barna láng-szerelme szól 

Mátka-léte boldogságiról, 

Hant alatt lel néma, halovány 

Síri vőlegényt a szőke lány. - 

