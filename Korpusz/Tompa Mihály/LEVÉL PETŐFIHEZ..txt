


Ismeretlen, hanem mégis jó barát! 

Vedd egy víg, most kór-fiúnak pár sorát! 

Kit bár a bor lángszerelme úgy hevit, 

Mégis a sors vizre hozván vizre vitt. 



Víg szeszélyű bordalaid hogy olvasám! 

Jól beszél ez a poéta! - gondolám; 

S életemben bár egyszer sem láttalak! 

Megengedj, de cimborámnak szántalak! 



A pohárhoz én is értek egy kicsint, 

Vigadozván szent Dávid zsoltárakint; 

Ha dallhatok, szerethetek s ihatom: 

Nem veszett el sem éjem, sem nappalom. 



Homlokomra barna felleg gyakran ül, 

- S Isten látja, mennyi kín e szív körül; - 

Bor tüzétül a fojtó bú-lég kigyúl, 

S a borúlat villámozva elvonúl. 



Ajakimnál a pohár ha kiürűl, 

- S piros lelke a pokolra lemerűl: 

Bús gyönyörrel földre sújtom... s szétszakad, 

Hogy hajnalra nyolc ivónak egy marad. 



És beszélek: Mi az ember? Egy pohár, 

Mely száz szomjú szenvedés közt sorra jár, 

Benn az élet, bor... de ürmös... mit nevetsz ...? 

A bor elfogy, a pohárnak vége ez... 



Fénylő kristály volt, s im rosz cserép leve, 

Eltűnt vigan pezsgő, szikrázó leve; 

Hát a szesz... A szesz fiúk... eh menjetek! 

Ilyen kérdést csak a papnak tegyetek! 



Asztalnál űl a vén korhely, a halál: 

S a törésben hejh be nagy kedvet talál! 

Bort fiúk, bort! mert maholnap, úgy lehet, 

Nem találtok poharat, csak cserepet! 



És barátim ebbe már nem gátlanak, 

Csak mosolygva nagy bolondnak mondanak; 

Azt is kérdik: hogy mikor lesz már eszem? 

Nem sokára! biztatom, bár nem hiszem. 



S kötődnek: hogy becsüljem meg már magam, 

Mert biz egyszer mind kiázik a fogam; 

Adjatok bort, bizton ázhatik fele, 

Úgyis szűken van, mit rágni kell vele! 



Hozzon egyszer, jó fiú, az Isten el, 

Szívesen lát a barátság, a kehely! 

Jere hozzám »sárga pitykés közlegény «, 

Isten-engem! fővezérré teszlek én! 



Ott fog állni a kulacs, mint barna vár, 

És körűle annyi ágyú a pohár; 

S az erősség megvitatván általunk: 

Dőlt falánál bátor szívvel meghalunk! 



Tokaj bércén ütjük egyszer fel tanyánk, 

Hol oly jól kitesz magáért ősanyánk; 

Ott iszunk még, ott! s csinálunk annyi jót: 

A bor ellen tartunk prédikációt. 



Majd kettecskén felpipázva, életünk 

Tarka-barka perciről beszélgetünk; 

Egyet iszunk a multakra szótlanul, 

Hejh, arra az ittas kijózanul! 



Messze mentem, - észre még csak most veszem, 

Víz felett is csak boron jár az eszem, 

Mert bor itten, jó fiú, ha volna sincs; 

Torkomon hajh, párosával a bilincs! 



S a vizivás hejh be kínosan megyen! 

Fél pohárka, még az is csak foghegyen, 

Savanyú bár, de mégis csak víz biz ez, 

Az embernek semmi kedvet nem szerez! 



Halld csak: tegnap a vidéket jártam el, 

Bérctetőkre nagy kínok közt mászva fel: 

Hogy ha nem hoz derűt a szőlő leve: 

Viditson fel legalább a levele! 



Végre látok, sok járás-kelés után, 

Zöld növényt a halom lejtős oldalán, 

Nagy örömmel én is hozzá sietek... 

Hát komló volt, hogy a ragya üsse meg! 



Víz-világ ez, nincs szüretje, nincs bora, 

Gyáva szívként zúg a fenyves tábora 

A legelső lágy szellőcske fúvatán; 

Bort teremtve, ez is bátrabb volna tán. 



Hej, ha egyszer visszavisz jó angyalom, 

A mulasztást, ne félj, beh kipótolom! 

Addig is szánj, vizgyülölő jó barát, 

S üríts értem, nyavalyásért, egy pohárt! 

