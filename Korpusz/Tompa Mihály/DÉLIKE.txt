


Indúl az uj hold, - sugár-szálait 

Mint egy ezüst vetélő hagyja el: 

Sugáriból a csendes föld szinén 

Szövődik halvány, reszkető lepel; 

Mely elborúl a nyugvó életen, 

És arra még mélyebb álmat bocsát, 

Hol a lélek bejárja száz csodás 

Látmány zsibongó, mesés csarnokát. 



Indúl a hajnal, - bíbor fátyola 

Arany szálakkal van áttörve már; 

Lebben, - s a harmat róla földre hull, 

Lebben - s a szellő lengedezve jár; 

Zágy szender jő a mély álom helyett, 

Mely hunytat, ébreszt; könnyű és szelid; 

Melyben az alvó tudja, érezi 

A nyugvás boldog, édes kéjeit. 



És indul a nap, a gyors égi hős, 

S szekerének sugár-küllőivel 

Holdfényt és hajnalt messzetávolít 

És a világra világot lővel; 

Megszűnt az álom és elmult az éj, 

Ébred ki él, a föld, lég és vizek: 

Az ifjult élet kedv és mozgalom 

Pezsgő zajától forrnak, rengenek! 



Midőn a hajnal szépen meghasadt, 

Megnyíltak a virágok ezrei: 

A hűs harmatban mosdató korányt 

Illatos orcával köszönteni; 



Csak a délike aludt csendesen, 

Szemét behunyva a földön feküdt! 

Nem élvezvén a reggel gyönyörét, 

Amely élt, zengett, zajgott mindenütt. 



» Szomszédasszonykám! régen megviradt, 

Fényben, illatban fördik a vidék; 

- Szólt a folyóka a fák súdarán - 

Csak te nem birtál felébredni még ?« 



Az ébresztő szót hallá délike, 

S midőn már délen érzé a napot; 

Megnyitván kelyhét meleg súgara, 

A hajnalkának választ így adott: 



» Hagyj engem a korány óráiban 

Pihenni a jó földnek kebelén; 

A déli napfény kedvesebb nekem, 

Abban virúlok, nyílok, élek én! 



Az én anyám ékes virág vala, 

A liliomnál jóval magasabb; 

Zöld lombozattól gazdag ágain 

Teljes rózsák rengettek, mint a hab. 



Ösméred a szellőt, ki nem lakik 

És nem maradhat egy helyen sehol; 

Nem kér szállást a lombok rejtekin, 

Éjjel nappal megy s holtig vándorol, 



Hajlékony és beszinlő módja van, 

Ajkán enyelgő, suttogó beszéd; 

Álmadban csókkal hinti ajakad, 

És hátra sem néz röptében feléd! 



Anyámat a szellő szerette meg, 

S viszonszerelmet esdekelt soká; 

Ha róla egy hervadt szirom lehullt: 

Azt is felvette, azt is csókolá. 



De a csapongót ösmervén anyám: 

Hizelkedésit egykedvűn vevé; 

Miből a szellő meggyőződhetett, 

Hogy e virágszál nem leend övé. 



Nemes kebelben csendes néma kint 

Költ a csalódás és a veszteség; 

Boszúra gyúl a szív, ha nemtelen, - 

- Az volt a szellő, - s boszút esküvék. 



Anyámra törve éjnek idején 

Leverte róla a menny harmatát; 

Haraggal tépte, dulta lombjait, - 

S hűtvén boszúját, zúgva tova szállt. 



Idétlen mérge semmi kárt se tőn, 

Az első perc ijedtségén felűl, - 

Reggel, nevetni kezde már anyám... 

De szíve megdöbbent véletlenűl; 



S fájdalma nagy lőn. Engem nem talált, 

Akit már akkor karján hordozott; 

A szellő levert, a rög rám gurult... 

Anyám elveszte, kisded magzatot. 



És eltemetve; hűvös föld alatt, 

Nem láthatám a szép természetet! 

Anyámat hallám gyakran éjszaka, 

Lányát siratni, aki elveszett. 



Majd süvöltő szél járt felettem el, 

És mintha száraz kóró zörgene, 

Anyámtól többé nem jött semmi hang, 

Jelen volt a halvány ősz ideje. 



A gondos kertész jött el azután, 

Megszedte a fű- s virágmagvakat; 

Hogy elvesse kikeletkor megint... 

- Csak én maradtam ott a föld alatt! 



Nagyok valának szenvedéseim! 

S midőn vihar zugott a látkörön: 

A télnek első csikorgó fagya 

Összébb-szorítá kisded börtönöm. 



Kínos kétségbesés fogott elő... 

Midőn felém a jó földnek szava 

Jövén csendes, sugalmas hangokon, 

Megnyugtatott és megvigasztala: 



- Húnyd bé szemed s alugyál csendesen, 

A földnek keble nyugtató, meleg! 

Kis magzat! a tavasz ha megjelen: 

Virulni, élni majd felköltelek! 



S szemem, lágy édes álom zárta le, 

Egy percig tartott... s hogy felébredék: 

Felengedve volt börtönöm fagya, 

Hozzam hatolt a tiszta enyhe lég. 



Megtartott a föld anyakebele; 

Lágy, édes álmat az bocsáta rám; 

És álmaimból a nap költe fel, 

Meleg sugárin felvirágozám! 



Nem lészek én többé magas növény, 

Anyám - a földnek keblét ölelem! 

Nem nyílok én meg hűvös hajnalon, 

De akihez szerelem s hála von: 

A fényes napnak, délben, melegen. 

