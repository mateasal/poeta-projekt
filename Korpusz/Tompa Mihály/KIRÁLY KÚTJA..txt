


Mátyás király felől szól a rege, 

Aki nagy becsben állt a nép előtt, 

Melynél vándor diák, utas, vadász 

Képében megszállt, megfordult vala; 

S hol a tányér, hol a párna alatt 

Sok szép aranyat elhagyogatott. 

Ki ösmeretlenül lesé ki a 

Hamis birót s huzó-vonó urat. 

És volt ijedség, volt hála s öröm, 

Annyi szomorú s tréfás jelenet: 

Ha végre magát megösmérteté. 

A népnek ő ma is nagy embere! 

Ő az, kit ajka mindenek felett 

Igaz voltáról dícsér, emleget, 

És országszerte tettiről regél. 

Ha elfelednék is a paloták: 

De a kunyhókban mindörökre él. 



Kiséretével Mátyás egykoron 

Abauj bércein vadászgatott, 

A legmagasb hegyen ütvén tanyát. 

Mert amit egyre óhajt és keres 

Tevékeny lelke: munka, zaj, kaland. 



S fölkelvén a vadkergető csapat: 

Megzúdult a vén erdő, mint midőn 

A lombos tölgyek koronáiba 

A szeles vihar belebonyolúl 

És kivergődni nem tud hirtelen, 

Gúzzsá csavarja bár az ágakat. 



Hosszú kiáltás nyult a fák között, 

A bérceken kürtszó harangozott, 

Előre, hátra ebsereg csaholt. 

Éles süvöltés és süket robaj 

Veré föl a bérc rejtekét, zugát. 

S a rengetegnek öblös kebele 

Ijedtében rá viszhangban felelt. 

A tanyáikból felriadt vadak 

Rakásra hulltak a csoport előtt, 

S Mátyás királyon nem tett senki túl! 



De amidőn a vig vadász-tanyán, 

Ropogva égő tűzrakás körűl 

Zöld gyepre csapta a sereg magát, 

Hogy kipihenné fáradalmait; 

Midőn körüljár a nehéz kupa, 

A kövér szarvas nyárson sistereg, 

S élénk vitába lép át a beszéd 

A nap gyönyöre- s akadékiról: 

Mátyás király nem szóla senkinek, 

Került, fordult, - s egyszer csak elveszett! 

A völgyben egyszerű falvacska volt, 

A falvacskában annyi rózsa-arc... 

S ő nagyságának tetszett a kaland! 



Imígy elhagyván egyszer a tanyát: 

Hüvös forrásra bukkant mentiben, 

A hegy tövénél, napkelet felől. 

És a forrásban ifju pórleány 

Bugyogtatá zöld mázu korsaját, 

Dalolva tartván azt a víz alatt. 

Nyájas szavakkal üdvözlé elébb 

És kért azután egy ital vizet, 

Az ifju lánytól, deli szép vadász; 

S a szép vadásznak az ifjú leány 

Szó nélkül nyujtá a hüvös italt, 

És minden vére szép arcába ment. 

De a forrásvíz el nem olthatá 

A vadász szomját, melyben az epedt, 



Bámulva a szüz arcát, termetét: 

Szemével itta kecseit mohón, 

De égő ajka váltig szomjazott... 

A lányka olyan ártatlan vala, 

Piros kis ajkát csók nem érte még, 

S a szép vadász oly szomju, oly heves! 



A kut fölé hajolván újolag 

Kis korsajával a bájos leány, 

Mélázva nézett a fenékre le; 

Akkor meglopván a heves vadász: 

Általkarolta karcsu derekát, 

S piros ajkára hő csókot nyomott. 

Aztán, - egyik sem tudta, hogy esett - 

A szép leányka ékes korsaja 

Véletlenül lehullt és - összetört ...! 

S ijedtében a völgyi forrás 

Azonnal jéghideggé borzadott ...! 



A szép vadász többé meg nem jelent, 

- Elhagyta a vidéket a király, - 

A lány pedig, mikép a monda szól, 

Könyűs szemekkel, halványan, kijárt 

A völgyi forrás mohos szélihez, 

Ülvén felette búsan, egyedül: 

Hosszan merengett felbuzgó vizén... 

Szemében köny, és hű emlékezés, 

Ajkán sohajtás, e szótlan beszéd! 

S a csendes láz amelytől a virág 

Elsárgult, lehullt a forrás körül: 

Alunni vitte a sápadt leányt, 

Legszebb virágot egykoron ...! 

Sirhalma ott van a kuthoz közel; 

Csendes már a sziv, csendes a vadon... 

Csak a forrásnak beszél halk nesze, 

De a bú okát nem beszéli el. 



A hegy tövén a régi forrás 

Királykutnak neveztetik. 

És a vándornak, felbuzgó vize 

- Mely egykor jéghideggé borzadott - 

Szomját megoltja, és fogába üt... 

Történetét elmondá a rege. 

