


Az idő már őszre fordult, 

Erdő lombja gyérűl. - 

Magas fűszál virradatra 

Megőszül a dértűl. 

Ki egy nyájas kort, szeretve 

És dalolva végze: 

A madárnak szél- s esőben 

Omlik egybe fészke. 



Tavaszkor, a szép de múló 

Idő érzetével: 

Szárnyasoknak fürge népe 

Nagy sietve fészkel. 

Édes vágya teljesültét 

Epekedve várja... 

S alkot, épit hevenyében, 

- Madarak módjára. 



Ez megszáll a zöld vetésben 

S rög megett tanyázik, 

Gyenge bástya, mely esőben 

Könnyen széjjel-ázik. 

S mit a szél is földre hajlit, 

Elmetél a sarló: 

Búza szára oly törékeny, 

S oltalomra gyarló. 



Az lakást a kert zugában 

Csak közelre néz ki, 

Nincs gyanúja, mely lakatlan 

Tájra menni készti. 

Erősségül hordva tüskét, 

Kényelemre pelyhet: 

Megvan a lak, - benne minden 

Megvan, ami kellett. 



Úti sár a fészke ennek, 

S nem törődik azzal, 

Hogy amelyre felragasztja: 

Magas, ódon a fal. - 

Annak jó a tó vizére 

Törve hajló gyékény, 

Hányatván a szél s dagálynak 

Vészes csalfa kényén. - 



Az idő már őszre fordult, 

Nap világa hűlve; 

Bús az élet arca, gyorsan 

Omlik össze műve. 

S a madár, bár lássa fészkét 

Eltiporva földig. 

Épitménye pusztulásán 

Meg nem illetődik. 



Mihelyt elmult a komor tél 

S pezsg az élet árja: 

Őt az erdő, lombos ágán 

Édesgetve várja; 

Mihelyt a szív hő, családi 

Érzelemre gyúlad; 

Maga is, a maradék is 

Könnyen rakhat újat. 



Gondja, tiszte nem soká tart, 

S nincs szivére kötve 

A jövendő nemzedéknek 

Bármi sorsa, üdve. 

Felnövelvén a kiszállni 

Nyugtalan családot: 

Ennek ajkán nem leend ő 

Átkozott, sem áldott. 



A nyomort a maradéknál 

Nem tetézi szégyen: 

Hogy az ősök alkotványa 

Csorgó, düledékeny. 

Nincs ok a kimultak álmát 

Háboritni váddal, 

Hogy megronták a jövendőt 

Léhaságuk által. 



Az idő már őszre fordult, 

A fa lombja sárgul; 

Madárfészek elhagyatva 

Lefordúl az ágrul. 

Meg-megzúdul a fagyos szél 

Gúnyoló nótája: 

- Balga nép, a percnek épít, 

Madarak módjára!! 

