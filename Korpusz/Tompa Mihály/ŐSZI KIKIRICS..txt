


‘ Légy üdvöz, jó természet, 

Édes szülőanyánk! 

Nyájas szerelmed árad 

Kikeletkor reánk! 



Mi vagyunk a kinyilt föld 

Első virágai, 

Hozzánk jön a legelső 

Szellőcske játszani. 



Az égnek tiszta mézét: 

Az édes harmatot, 

Testvérink közt először 

Velünk kóstoltatod! 



A csillogó verőfény, 

Mely reszketőn ölel: 

Meleg csókját, szerelmét 

Mással nem osztja fel. 



Alusznak a virágok, 

Mi már ébren vagyunk! 

A bérc mogorva képe 

Megenyhül általunk, 



Mi, mintha nyelve volnánk 

A jó földnek, ki szól: 

A közelgő tavasznak 

Tündéri bájiról. 



Légy üdvöz, jó természet, 

Édes szülő anyánk! 

Nyájas kegyelmed árad 

Kikeletkor reánk! 



Ifju kikircsek ajkán 

Igy hangozott a dal, 

Eggyé olvadva a táj 

Lassú fuvalmival. 



Igy örvend a szelid nép, 

De van: ki bús, beteg, 

Nem mondja a tavaszdalt, 

Melyet mond a sereg. - 



Hát a piros virággal 

Szomszéd a halavány? 

Vagy együtt jár a fénnyel 

Testvér gyanánt az árny? 



Nincs boldogság, amelynek 

Ne volna bánata!?... 

És szól a bús kikircsek 

Békételen hada: 



» Oh hadd emésszen a bú: 

Csak jól teszen velünk! 

Hervaszd, hervaszd, enyészet, 

Megútált életünk! 



S te jó anyánk, természet! 

Gyöngéd szülötteid, 

Kik más vidékre vágynak: 

Meddig felejted itt? 



A völgy lepkéje járhat 

A bércen szabadon; 

Más tájra megy lakozni 

A lanyha fúvalom; 



A csermely, aki szirtek 

Forrásiból fakad: 

A völgyön fut s bejárja 

A rónatájakat. 



S szegény virágnak innen 

Mozdulni sem lehet! 

Ah szép szabad világ!... itt 

Gaz, cserje eltemet! 



Oh végy fel minket innen, 

Szelíd anyánk keze! 

Gyökünk a sík mezőség 

Hantjába téve le; 



Ott óhajtunk mi lakni, 

S éltünk virulata: 

Ne a tavaszban légyen 

Mikép eddig vala; 



Midőn sárgulva kezd a 

Fák lombja hullani: 

Legyünk a csendes ősznek 

Nyiló virágai! 



Ha van virág, mit a kéz 

Rengő bölcsőre szed, 

Felékesitni a szép 

Ifjú természetet: 



Legyen a virág az ősznek 

Borongós idején, 

Koszorú a koporsón 

S a haldokló fején !« 



És mig ekkép beszéltek 

A békétlenkedők: 

Gyorsan megnyilt alattok 

És elnyelé a föld. 



Majd elvirult az élet 

Megért az uj kalász; 

Zörögve ing a kóró, 

Melyet szél karja ráz. 



S zöld köntös fedve gyöngéd 

Alakjok melegen: 

Kibujtak a kikircsek 

Az őszi téreken. 



Hideg kő s cserje által 

Most eltemetve nincs; 

Körűle sik, szabad tér... 

És boldog a kikircs: 



» Légy üdvöz, jó természet, 

Édes szülő anyánk! 

Az ősz virági lettünk, 

Tágas tér lett hazánk. 



Mi szép itt s így az élet: 

A lomb zizegve hull... 

Halkan bucsúzik a szél 

Hű játszó-társitul. 



Ha a sápadt világon 

Nyájas napfény dereng: 

A szivnek érzeménye 

Fájó, fájó, de szent! 



Ábrándiban a lélek 

Ah szinte megszeret: 

Halavány arcu szép hölgy, 

Enyészet, tégedet! 



Légy üdvöz, jó természet 

Mi meghallgattatánk! 

Ah!... csak e szörnyü köntöst 

Ne adtad volna ránk! 



Nem látja tőle senki 

Karcsúdad termetünk: 

A lomb zöld tengerében 

Egész elsűlyedünk !« 



És a földből feléjök 

Egy halk szózat hatott: 

Miért vágytok levetni 

A jó ruházatot? 



Békétlenek! hisz a lomb 

Mely zöldelőn befed: 

Pirosló arcotokhoz 

Díszűl teremtetett. 



Késő ősznek leányi! 

Titeket e meleg 

Köntös nélkűl az éjben 

Dér és fagy ölne meg! 



És ők meg nem nyugodva 

A földnek szózatán: 

Bánattal haltanak meg 

Kevéssel azután. 



De amint uj tavasz jött: 

Egész ruhátlanul 

Bujtak fel a kikircsek 

Az őszi hant alul. 



Kikeletkor, magában 

Zöldül ki a levél. 

- A természet kezében 

Nem veszvén semmi el. - 



De a nappal ködös, bús; 

Az éj deres, hideg; 

A rét végső virága 

Fázlódva didereg. 



Nem érzi most az ősznek 

Mosolygó örömit; 

Beteg lesz, végre meghal... 

És élte oly rövid!... 



A bús kikircs s az ősznek 

Derengő napjai: 

Mosolygó szép tavasznak 

Halvány viszhangjai! 

