


Mi szívet bájol, felgyujt, elragad, 

S mint örvény bűbájos körödbe von: 

Megáldva vagy hódító kellemek 

Csudás kincsével, oh hölgy! gazdagon. 



Szemed nap. Kebled vakitó haván 

Sötéten borong fürtid éjjele, 

Hogy a fénytől ellankadt pillanat 

Meg-megpihenni sűlyedjen bele. 



Boldog, kinek számára ajkaid 

Rózsáin egy muló mosolyka van; 

Boldog ki lát, ki hallja hangodat... 

S mi vagy mégis magad? Boldogtalan! 



Láttam szemed könyűit omlani, 

Borús szép arcod, nemes kebledet, 

Amelyet a fájdalmak szélvesze, 

Mint egy fehér tavat megrengetett. 



S midőn megihletett a méla bú 

Borongásban élő költészete: 

Hallottam, mint ömlött el ajkidon 

Őszi szellőként a bus halk zene. 



És láttalak hosszan merengeni, 

Kezedbe hajtván szótlanul fejed... 

Mozdúlatlanul, halványan, miként 

Márvány-nemtőt a ravatal felett. 



Szép vagy, - kebled feddhetlen és nemes, - 

S boldogtalan! oh ezt ki fejti meg? 

A gyémánt is tündöklő fényt lövel: 

Mégis ő maga, mint a jég, hideg. 



Számító a sors ajándékival! 

Midőn nyájasan mosolygott feléd: 

Élted boldogságába tudta be 

Lelked jóságát, arcod kellemét. 



Oh hölgy! türd a könycseppet arcodon, 

Szorítsd szivedhez a fájdalmakat! 

A sors nehéz, méltatlan szenvedést 

Csak a magas, nemes lelkeknek ad. 



A gazdag kebel, mely dús bányaként 

Rejti a sziv valódi kincseit: 

Azt mondják, nem lehet boldogtalan... 

Szenvedő jó hölgy, ah ne hidd, ne hidd! 



Áldás a hajnal hulló harmata, 

Melyet a szomjazó virágnak ad, 

A gyenge fűszál mégis meghajol 

A ragyogó, a gazdag kincs alatt. 



Nem gazdag -e a gyöngytermő csiga, 

Mely hányatik hullámos tengeren? 

És a fájdalom keblében lakik, 

Hol a mosolygó drága gyöngy terem. 



Regét mondok. eljött a kikelet, 

Bus volt a rózsafa s panaszkodott: 

Hogy a tavasz miért nem ad neki 

Teljesb virágot, több diszt s illatot. 



És ugy lőn, amint óhajtása volt, 

Midőn felébred egy szép hajnalon: 

Illatban úszó rózsák ezrei 

Boríták a bokrot dus-gazdagon. 



Gazdag lett diszben, de boldogtalan! 

Nem birta édes terhét tartani; 

És a tulteljes virágok alatt 

Megtörtek, elszáradtak ágai. 



Büszkén s titkon viseld fájdalmidat: 

Hadd irígyelje sorsod, aki lát; 

Ne tárd fel kebled, oh hölgy, senkinek, 

Hogy lássa a bánat ben-tört nyilát. 



Ki most elbírod kínod terheit, 

Szánó könyűt mások szemén ne láss; 

Mert az törné meg szilárd lelkedet, 

S az együgyű, rád tolt vigasztalás. 



A fájdalom lett élted sorsosa, 

Az emészt és az tart fenn tégedet; 

Jó hölgy, csak benne lelhetsz ellene 

Szivedre gyógyszert és enyhűletet. 



Ne tartsd, mint rabmadárkát, a reményt, 

Hogy szép szavával tudva csald magad; 

Halvány jelen lesz a szines jövő, 

S még jó, ha nem hoz uj fájdalmakat. 



Ne zörgess a multak zárt ajtaján! 

Nem nyílik az fel többé senkinek; 

Ott hasztalan vádlod be a jelent, 

Az alvó hullák meg nem értenek! 



A boldognak is, ha tenger gyanánt 

Lelkére árad az emlékezet: 

Fényes, de roncsolt törékeny csiga, 

Amit hullámiban a partra vet. 

