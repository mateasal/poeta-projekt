


Világodat ki vígan éled, 

Királyilag s nyugton fecsérled, 

Mit a fukar perc osztogat; 

Mig más lenéz, megró, elítél: 

Oh én irígylem sorsodat! 



Bolondságban bölcs, dús szegényűl, 

Szerencsés vagy szerencse nélkűl, 

Nyugton ballagsz járt útakon; 

Nem futsz az ingovány lidérce, 

Hiú remény után vakon. 



Vágyad könnyen s gyúltába' célt ér: 

Hajt a borág, - s a csalfa cégér 

Lóg mindenütt, unszol, becsal... 

Belől fogad szép szó, tüzes szem, 

Vár a kedvet-szító ital. 



S még némán ülsz, nem nyúlsz borodhoz: 

A jó sors víg barátokat hoz; 

Valamennyi korhely, de hű: 

S minő órák! mint tombol a sziv ...! 

Ha szólni kezd a hegedű. 



Megszépül a világ s kitárúl... 

Szivárvány int a láthatárrúl, 

Zöld ágon ül dalló madár; 

Örömben reng a tiszta csermely 

S a szellő azt susogva jár. 



A bor s a jókedv árja pezsdűl: 

Szép, szép az élet mindenestűl! 

Útán, mely rózsás, egyenes, 

Igazság, béke csókolóznak... 

Hibás az, ki hibát keres! 



Hol volnának szirtek, mocsárok? 

Nincs itt kétség, nyomor, seb, átok. 

A más mellére nincs ki hág... 

Olyan jó s boldog minden ember... 

Éljen e szép, dicső világ! 



Igy. - S elszunyadsz a csárda padján, 

Kemény az a diófa, - hagyján! 

Elég finom pelyhhel tömött 

Párnán ohajtják a te álmad, 

Mely ringat lágy karok között. 



Igyál... igyál. Boldog halandó! 

Lehetnék bár hozzád hasonló, 

Olyan, ki a pohárhoz ért: 

Fagyos józanságom cserében 

Odadnám a hő mámorért! 



Csalódni és szunyadni vágyom... 

Hogy az élet mindig ne álljon 

Torzképivel szemközt velem; 

Mert kín mindent érezni, látni, 

Igy józanon, igy éberen. 



Küzd sok nehéz kérdéssel elmém, 

A bog csalárd végét ha lelném: 

De bontva, még inkább kötöm; 

El-elhagyom, meg újra kezdem... 

Munkámban nincs siker s öröm. 



Remegve várom, ami majd lész; 

De hallgat a szó, nyugszik a kéz, 

Mely rögtön alkot s romba zúz; 

A multat kérdem a jövőről... 

De nincs tanács, nincs kalaúz... 



Gyötrődöm és lelkemre gyűl sok. 

Az álló ködben, mely körűl-fog 

És nem vonúl alá, se föl: 

A gondolat... a gondolat, hajh! 

Az észt rabolja el s megöl! 

