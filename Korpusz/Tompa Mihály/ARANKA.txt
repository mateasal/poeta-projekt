


Lágy szellőben habzik a rét, 

Gyors patak fut rajta végig, 

Mely üdítő hüs habokkal 

Önti el gyakran mellékit. 



Nyilt virágtól, zsenge fűtől 

Van mosolygó ifju képe; 

Hangjában száz pitypalatynak 

Mintha szólna, mintha élne! 



A táj fényes pillangói 

Szálldogálnak, nem pihennek, 

Mint mosolygó édes álma 

Boldogságnak, szerelemnek. - 



Elvégzé a nap futását, 

Csendes alkonyszellő támad, 

Hosszu árnyék-óriások 

Futják be az esti tájat. 



A rét szélén vándor áll meg, 

Szántóföldnek ért kalásza... 

Olyan fáradt! messziről jön, 

És szállást kér éjszakára. 



S im a füvek összesúgnak: 

Csak miatta baj ne érne ...! 

De egy kapzsi észrevevén: 

Összevissza gázol érte. 



S a kalászt elútasítják: 

Kérjen szállást a rokonnál 

Itt a szomszéd búza-földön; - 

- S ő szegény, a parlagon hál. 



Jött a rózsa másnap és mond: 

Ékes kert az én lakásom; 

Ah! de ott régóta sínlek: 

Itt remélem gyógyulásom! 



Kedves a táj, tiszta a lég, 

A pacsirta ajka csattog; ‘ 

S ti rét kedves jó virági, 

Magatokhoz befogadtok!? 



S rét virági összesúgtak: 

Mit? e rózsa ide készül? 

Hogy ne lásson senki minket 

Szemcsábitó kellemétül? 



Mivé lesz a sárga pimpó? 

Szarkaláb és a demutka, 

Sárkereppel, lóherével: 

Mily mellőzött sorsra jutna! 



És be nem fogadva őtet, 

Visszatért a sinlő rózsa, 

És a szellő nemsokára 

Bús halálhirt hoza róla. 



Harmadnapra jött aranka; 

Nyomorultra nézni is kín! 

Ezer szálu vékony inda, - 

Tört, lombatlan és viaszszín. 



Igy esengett, igy panaszlott, 

Érve a rét hancsikához: 

Nincs a földön maradásom, 

Minden irt, bánt, üldöz, átkoz! 



A szőlő s a kert vidékin 

Meg sem engednek fakadni! 

Ha a szántóföldre mégyek; 

Tüzzel, vassal irtanak ki! 



Élek kinos bujdosásban ...! 

Igy beszéle, felsohajtván: 

Csak szabadna meglapulnom 

Valahol a mesgye partján! 



Összesúgtak fű s virágok: 

No lássátok... istenadta! 

Mily inséggel küzd az ember 

Gyülölségének miatta! 



Ah, fogadjuk be magunkhoz ...! 

Nem hasznos fű és nem is szép; 

- Megsajnáltunk jó növényke; 

Ne szorongj ott, jöszte errébb! 



Maradj köztünk lakni! Itten 

Ösmeretlen a csoroszlya, 

Üldöző kéz nincs utánad 

Hogy indáid tépje, fossza. 



Meghalunk bár, - rendre dőlünk, 

S zordon télnek zöldje nincsen: 

De az uj élet csirája 

Élve szunnyad gyökeinkben. 



És helyet fogott aranka. 

Oldalán a vézna szálak: 

Mint megannyi éhes kigyók, 

Szerte-kusztak, szerte-másztak. 



Mig a föld alatt azonkép 

Száz gyökérszál futva széjjel: 

A rétségnek más vidékin 

Bútt fel átkozott fejével. 



S bármi érje a kaszálót, 

Megzabáljon, vagy kiégjen: 

Semmitől sincs veszedelme, 

Semmi sem fog e növényen. 



Fű, virág mig hervadoznak: 

Ő gyarapszik, sarja búja; 

Ezt elnyomja a növésben, 

Azt helyéről is kitúrja. 



Szük keblű volt, nem hozott irt 

A valódi szenvedésre; 

S érdemetlennel tevén jót: 

Nagy a rétnek bünhödése! 



Mintha a tüz érte volna, 

Sárga folttal képe tarka; 

Hasznos fűveit gyököstül 

Irtogatja ott aranka. 



Sárga színével világít 

A siralmas pusztuláshoz... 

Terjed, sarjad, foglal, akit 

Minden irt, bánt, üldöz, átkoz. 

