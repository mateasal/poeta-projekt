


Miért néznél a ronda földre, 

Ha az eget szemlélheted? 

Lent: sok vészes, csalóka, dőre 

Jelenség bántja érzeted. 



Fojtó párát lehel ki a föld, 

Verejtékén táplál penészt; 

Keblében undok nyűveket költ 

S szinén mérges gyomot tenyészt. 



Itt bút iszol habzó kehelybűl, 

Remélve: szived zaklatod! - 

Futó gyönyör gyötrelmeket szűl, 

A szerelem kárhozatot. 



Mily zürzavar, fázás, szorongás ...! 

Kábán szédelgnek a fejek; 

Mily kárvágy! mit elédbe dob más: 

Hurok s a kő elejtenek. 



A por belep, s a sár befecskend, 

Bármint utáld, bármint kerűld. - 

Magánál lentebb nézve becslend 

Az alacsony s elveteműlt. 



Dicsben él, hal s megáldva sok gaz, 

Ki ügyesen ámít vala, 

S a szentnek, - jót, erényt ki szomjaz - 

Maró ecet vég-itala. 



Mért néznél a ronda földre, 

Ha az eget szemlélheted? 



Szorosság fent nem fogja tőrbe 

Látásod és eszméleted! 



Repűlhetnek fel... s messzi, messzi... 

Feletted a nyílt végtelen, 

S hol a határt nincs, ami jegyzi: 

A tiszta, könnyü, kék elem. 



A hajnal ott kél bíborágyán, 

Melynek rózsái közt aludt. 

Ott lángol a nap, s a szivárvány 

Épít magas, szines kaput. 



A harmat onnan jő, - az illat 

Oda száll anyja kelyhibűl, 

S kit a lég finom árja ringat: 

A víg madár ott zeng s repűl. 



S bár a túlon rejtő palást van, 

Nem érni földi szárnyakon: 

Remény s hit, szép találgatásban, 

Jár a nem ösmert tájakon. 



Isten magas, szép mennye ...! Majd ha 

Repűlni gát nélkül lehet: 

Dicsőségét, titkát ohajtva, 

Oda lehellem lelkemet! 

