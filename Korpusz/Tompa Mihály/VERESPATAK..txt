


Hol Telkibánya bércein lebeg 

Bozótos erdő kétes árnya, 

S a fejsze egyhangúan döng, kopog, 

Odvas bükkök tövébe vágva; 



Hol, vén fukar módjára, a bérc 

Sziklás ölébe rejti kincseit, 

S megátalkodva állja, tűri 

A kutató bányász vas-ékeit: 



Áll Kányahegy, Itt hajdanában 

Arany- s ezüstre vitt a gazdag ér; 

Öléből most forrás buzog fel, 

Veres habokkal, mintha volna vér. 



Lelkem varázs fuvallat éri, 

Állván a bércen s a patak felett; 

S im titkos ajk susog fülembe, 

Csodás regében ó történetet. 



Miként a hangya, nyárszakában, 

Dolgozva hemzseg lyuklakában, 

- Hogy megrakott tárháza légyen, 

Ha vihar fog dühöngni télen -: 



Régente e bérc mély ölében 

Úgy hemzsegett az ember épen; 

A bánya népe éj-naponta 

Érces sziklát feszíte, onta. 



Az ember kincs után sovárog 

S ha intnek a csábos sugárok: 

Megjárja a mély tenger ágyát, 

És fúr sötét hegyekbe' bányát. 



E bérc igen dúsan fizette, 

Hogy élve benne eltemette 

Magát a bányász; s merre vágott, 

Elé ezüst s arany sugárzott, 



És szombaton, déltől napestig 

Dolgozhatott saját kezére; 

Szorgalma addig amit ásott: 

Az lőn egy héti munka-bére. 



Épen kondult a dél harangja, 

- A bérceken széttörve hangja; - 

S a hét utolsó napja lévén, 

Moraj támadt a bánya mélyén. 



Szerencse föl! harsogva zengett; 

A bérc repedt, a szikla rengett 

Erős karok sulyos csapásán, 

Forogván bennök tompa csákány. 



A munka folyt nagy szenvedéllyel, 

A kincs sovár, lázas dühével; 

S a dúlást gyakran abba hagyván. 

Civódtak hitvány ércdarabkán. 



De aki ül kincsén sötéten, 

Harag gyult a szellem szemében; 

S megútálván e kapzsi népet, 

Barlangja ajtaján kilépett. 



S kiket kincsén kapkodni látott; 

Nagy boszúsan köztök megállott; 

S hogy ellenségit elveszítné: 

Hatalmas karját szétfeszíté... 



Az érc fenn estimára kondúlt, 

Midőn a bányaőr kiindúlt, 

S imádkozni egy Miatyánkot, 

A bánya torkánál megállott, 



Azonban rémület fogá el, 

Észrevévén, hogy nádpálcája, 

- Mit megtámaszta a torokban - 

Görbülni kezd abroncs módjára. 



» A bánya száll !« kiálta rögtön, 

- És a kiáltás mélyre szállott; 

» A bánya száll! kiálta újra, 

Hanem hivőkre nem talált ott. 



» Isten nevére esküszöm, hogy 

A bánya száll! siessetek ki ... !« 

De a kincsvágy erős a szívben! 

Gunyszó felelt, - s nem jött ki senki. 



S a bérc nagy hirtelen lesűlyedt, 

Földrázó dörgésnek közötte; 

S a bánya kincsbeteg dulóit 

Ércomladék alá temette. 



Mely elragadt testvért, barátot, 

S bús sírja lőn a kedveseknek: 

A bércet, fájdalom-szavával 

Nevezte a nép Kányahegynek. 



A veres patak - szól a monda, - 

A gyilkoló sziklák alatt, 

- Kik háromszázan voltanak, - 

A holtak véréből fakadt. 



S mig az idő betelni nem fog, 

Mely a szellemnél irva van: 

Foly a patak s eret kutatni 

Jár a bányász haszontalan; 



De majd megenyhül bősz haragja, 

- A vérszin forrás enyész, - 

S mikép hajdan volt, Kányahegyben 

A gazdag bánya nyitva lész. 

