


Volt egyszer egy dúsgazdag ember, 

Ki, hogy nem voltak gyermeki, 

Elvégezé vala magában 

Rokonit felsegíteni. 

Ő egyedűl áll a világon... 

Azok hadd boldoguljanak! 

S roppant kincsét köztök felosztván: 

Örűltek az atyafiak. 



S a jóltevőt, öreg korára 

Magához hívja mindenik; 

Irják, kik tőle messze laknak, 

Hogy híven gondját viselik. 

De az öreg a meghivásnak 

Sok számos évig ellenáll; 

Elindul végre s bekopogtat 

A legelső atyafinál. 



Nem ösmerték meg. Ő belépett 

A házhoz útas képiben, 

Ki szállást kér egy éjszakára. 

S tovább megyen ha megpihen. 

Mert terve az volt: széjjel-nézni 

A rokonok között elébb: 

Hogy hol leend legjobb leélni 

Még hátra lévő idejét? 



Nagy fényüzés volt a családban, 

Éjjel-nappal zajgott a ház; 

Nem látott olyat, aki fárad, 

Csak olyan aki lakomáz; 

S gondolja búsan: nem sokára 

Itt sírva kérnek kenyeret! 

Szükség kiséri a pazarlást... 

S vevén botját, utnak ered. 



Elért a második rokonhoz, 

S házi békét nem lele ott; 

Szüle, hitves, testvér egymással 

Ellenkedett, civakodott. 

De fel is volt fordulva minden... 

S ő már korán utban vagyon, 

Jaj az egyet - nem - értő háznak, 

Mert Istenáldás nincs azon! 



A harmadik rokon fukar volt; 

Zárt ajtók s vas-rácsok megett, 

Panasszal lévén szája telve: 

Rongyoskodott, szegénykedett. 

Szállást nem adhat! (Félti kincsét, 

Tolvajcsiny, rablás gyakori !) 

S mond a vándor: maradj magadnak, 

Földnek gyász terhe, zsugori! 



Közelgetvén a negyedikhez: 

Szigorú arca felderűl, - 

Rend, tisztaság, jólét köszönti 

A lak felől, már messzirűl. 

Nagy gazdagság, kincs nincs a házban, 

De van éltető szeretet, 

Van hűség, béke, - s megbecsűlik 

A szüléket, a véneket. 



A vándort szívesen fogadják. 

Ki felfedezvén önmagát: 

Örömkönyet sír érkezésén 

A rég váró kedves család, 

Melynek vidám, boldog körében 

Éldegélvén sok ideig: 

Az öreg éltének utólja 

Szép csendességben letelik. 

