


Tetőre, rónaságra 

Borult hó-szemfedél; 

Mi jól esnék szememnek 

Egy zsenge zöld levél! 

Hol virágot a holt fejére 

A hűség keze szed: 

Még gyász-füzér sem ékesíti 

A holt természetet. 



Míg bús egyformaságon 

Fárad szivem, szemem: 

Hiába száll az égre 

Vágyó tekintetem; 

Két hervadatlan égi rózsa, 

Mely fény-szirommal meghasad: 

Nem int kelet s nyugat felől rám 

Korány és alkonyat. 



Meleg forrás! te hozzád, 

Te hozzád térek én! 

Hol zöld pázsit mosolyg rám 

Nagy télnek idején; 

A bősz vihar, hófúvataggal 

El nem temet, - habár befed, 

Meleg habbá olvasztja azt is 

Langyos lehelleted! 



Nem bánom én, ha zúg is 

A téli fergeteg; 

Lakásod kis vidéke 

Nyugalmas és meleg! 

Egy tündérkéz zöld pázsitodra 

Virágot hint, lepéket hív; 

Légy üdvöz, üdvöz, életemnek 

Meleg forrása: szív! 

