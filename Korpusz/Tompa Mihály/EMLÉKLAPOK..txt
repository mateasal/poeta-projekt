


A tavaszra gondolj télben, 

Öröm közt a bus napokra: 

Szirtes uton járj merészen, 

A rózsák közt óvakodva, 



Jó a völgyben, szép az ormon: 

Szállj magasra, ah de ritkán! 

Vágyad inkább legyen otthon 

A szűk völgyben, mint a sziklán. 



Búbaj közt is szép az élet! 

Virágért a tüskét tűrd el... 

Vedd, mint sorsod közli véled, 

Az édest a keserűvel! 



Borong az ég, majd megkékül, 

Mosolygás a köny testvére; 

Ne várj élvet árnyék nélkül, 

Ne is búsulj nem remélve! 



Igy alant, fent, - fényben, árnyban: 

Állj mosolygva, állj szilárdan! 

S meg ne sirass, meg ne bánj 

Semmit, semmit oh leány! 



Ülve az őstelken, hol rád fény és öröm árad: 

Védd, gyarapítsd, - s díszét még magasabbra emeld! 

És kik az első fát olták s letevék az alapkőt: 

Őseid emlékét áldani el ne mulaszd! 



Jó s balsorsról minek szóltok!? 

Mennyit szenved? Milyen boldog? 

Magán áll az emberen; 

Ég, föld vidúl, - s bús a nárcis 

Mig a füge a sziklán is 

Édes gyümölcsöt terem. 

