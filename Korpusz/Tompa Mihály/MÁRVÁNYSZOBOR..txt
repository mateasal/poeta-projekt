


Az egymástól elvált világ-elem 

Ős-forradalma adta lételem! 

S voltam, mióta volt a földteke, 

Sötét méhének márvány-gyermeke! 



De jött a törpe ember, és hova 

Le nem hatott a mennydörgés szava: 

Fölverte vakmerően sötét tanyám, 

Hogy tompa álmait virasztanám! 

S mivé levék? Hol porba tér a por: 

Enyészet-hírlő hitvány sírszobor! 

S itt, hol veséi szertemállanak, 

Ösmérhedd az embert valódilag. 



Hosszú hazugság rövid élete, 

Kit bár a halál sírba fektete: 

Fejéhez más emléket vés, gyalúl 

A nagy hazugság folytatójaúl. 

S a holtnak, - amint mondják - e rövid 

Életben szerzett fényes érdemit 

Arany betűkben fenn hirdeti ez, 

- Bolond, hitén hazugságot ki vesz! 



Rég állok én itt, minden éjfelen 

Átkozva tartós márvány-életem, 

Mely a rombolva járó századok 

Dühén, akartalan daccal, kifog. 

Annak, kit itten rejt a síri bolt, 

Midőn szennyes pályája futva volt, 

Fölé érdemjelül helyeztenek, 

Bámulván a szájtátó néptömeg; 

S a bérelt szónok, minden jobb kebelt 

Méltán bántó dicsérő szót emelt; 



S kit a bűn orgazdának ösmere, 

Nadálynak a veríték embere, 

Ki marta, mint eb, a becsűletet, 

Kitől a szűz igazság reszketett, 

Az eskürontó, vérgyilkos, kaján: 

Üdvösséget nyert szemtelen szaván!... 

A sir pedig gondolkodott, s a föld: 

Ha béfogadja-é ölébe őt ?... 



S ez átkozottnak porló hamvait 

Jegyezve állok évek óta itt, 

Várván: hogy aki lát szivet, vesét, 

Villámmal törli szét e rút mesét, 

Melyet szilárd keblemre, kínnal, a 

Vésű vájt és erőszakolt vala! 

A sir pedig gondolkodik s a föld: 

Keblébül hogy ne hányja-é ki őt ...? 



Az ember élte kétszín, álkodás, 

A temetőbe sem kiséri más; 

- S az elmállott szív bár rég por, homok: - 

Ez, az élők szemébe vigyorog. 

Itt, e felhantolt sírhalom felett, 

Hová egy öngyilkos temettetett, 

Békés olajfa hajtja levelét, 

Gunyolva a bennfekvő életét. 



Mi szép amott, a fehér liliom 

Családival beültetett halom! 

S a szűz virág talán lehervadand ?... 

Nem, bár kéjhölgyen domborúl a hant. 



Kit éhhalál küldött apáihoz: 

Sirján vadbúza bokra ingadoz. 



Bölcset vezérel lámpásként az ész, 

S bölcsnek sirján szamártövis tenyész. 



Itt ciprussal gyász fűz ölelkezik 

A zsarnok sirhalmán, kinek pedig 

Vesztét imádságába foglalá 

Az árva nép, mely éltét gyászolá. 

És szól az emlékkő betűje fenn: 

Itt nyugszik ő az Urban csendesen; 



S az itéletnek nagy napjára vár, 

Mely felkölti, valakit sirja zár! 

Nem igaz, nem! ha az éj fele jő: 

Sirjából nyögve váncorog elő, 

Kit a reá kért átok súlya nyom: 

Kerűli csontját csend és nyúgalom! 

Hazugság, hogy várná a nagy napot! 

Kiben vér és velő jéggé fagyott: 

Ha gondolatja arra tévedett, 

Hogy higgyen sírontúli életet. 



Ott, egy jól ápolt sirnak mélyiben, 

Korfontosságú férfiú pihen; 



Pihen, mert méltó munkát végeze, 

A társaságnak szolgált két keze; 

A sír virágos, a sír hantja zöld, 

Lágy fűvében dalos madárka költ, 

Dal és virág mind e sírhoz való... 

Hiszen porában fekszik a - bakó. 



Hol letevék a költő hamvait: 

Szegfű s demutka illatozva nyit, 

Magvát, barátja, a kis csalogány, 

Hű rokonszenvből ejté el porán. 

Nem tudta ő, az énekes barát, 

Mi illetné a költő hűlt porát; 

Tudván, mi volt a dalnok élete: 

Sírjára ürmöt s bürköt ültete. 



Kit a halál itt por közé vetett: 

Tagadott Istent, örök életet; 

S imé a feltámadást tagadó 

Sirján kihajt a leszúrt fűzkaró! 



És a könyűt ki számlálhatja meg, 

Mely itt kétszínűségben elpereg? 

Hantot, hogy meg ne szólja a világ, 

A férj, utált nő sírhalmára, vág. 



Az özvegy szive gyászba nem borult, 

S hoz férjének immortel-koszorut; 

Testvér testvérre bérgyilkost fogad: 

S ültet halmára fát, virágokat; 

Magzat, örökös kijövén ide: 

Boszús lesz nem beteg szülőire. 



Ellenmondás minden lépten-nyomon, 

Gúny és hazugság kövön, hantokon ...! 

Tagad, hisz; sír, kacag; csügged, remél 

Az ember itt, úgy amint kedve kél! 



Jött a tavasz, s nyugalmas éjfelen 

Virágmagot szórt e csont-telkeken; 

Kértük, hiába kértük egyre őt: 

Ne látogassa meg a temetőt! 

Itt nem virúlhat, rothadás lakik, 

Övé e föld a végső szem-porig. 

S ennek virága, mely buján tenyész: 

A csontokon élősködő penész. 

Nem kell más virág, s zöld levél nekünk! 

A lét halála a mi életünk... 



Ki hópalásttal mindent eltemet, 

Kértük, hiába kértük a telet, 

Midőn felszedte fehér sátorát, 

S a tért bucsú-dühében zúgva át, 

Nyaralni vad bércekre költözött: 

Maradni köztünk, a sirok között! 



Alant ha tél van, tél legyen felül, 

A régi szó mig nem, vagy teljesül, 

S fel- vagy nem olvad dermesztő fagya... 

Hiába kértük, a tél elhagya ...! 



Ki a lehunyt napot meggyászolod: 

Hadd nékünk, oh éj, barna fátyolod! 

Legyen kitiltva innét fény, sugár... 

Mely hozzánk úgyis csak hazudni jár; 



S kint az enyészet barna lelke bír: 

E csontvilágban gúny a játszi pír. 



Borúljon el hát barna éjözön 

A temetőn, e nagy botrány-kövön, 

S néha vessen a boszús ég villáma, 

Muló fényt e világtalan világra! 

