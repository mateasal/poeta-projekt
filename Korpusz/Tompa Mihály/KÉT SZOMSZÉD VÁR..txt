


Két vár áll a rengetegben, 

Ember és zaj messze tőle; 

Árnyas erdő vette környűl 

S bűvös tájnak halma, völgye. 



Hol sokáig él a harmat, 

Cseppje ifju, fénye tiszta; 

Nem szivják a nap sugári, 

Honnan jött, az égbe vissza. 



Érez és lehel virág, lomb... 

A patakban pezsg az élet; 

Hall a föld; a bérci visszhang 

Egymagával beszélget. 



Fényes árnyak tünedeznek, 

Mint a szellő elsuhanván; 

A forrásnál lágy kacaj zeng 

Láthatatlan lények ajkán. 



A leomló zuhatagnak: 

- Vonva a nap tört sugára - 

Boltos ívét a szivárvány 

Mint varázskaput kitárja. 



Cseng az édes illatos lég, 

Lomb és szellő játszva lebben, 

Tündérek tanyája a táj; - 

S a két vár a rengetegben 



Bájos tündér által épült 

Csendes, titkos éjszakákon, 

Midőn hallgat s meghal a föld, 

S a halandót nyomja álom. 



Aki jár a hold világán, 

És fellegbe, habba tűnhet, 

Kit a liljom szirma megbír: 

Mért alkotna földi művet? 



A tündérnek két leánya 

Volt, halandó földi lénytűl; 

Életök félhalhatatlan... 

- A két csarnok nékik épűlt. 



Hogy ha már a földiekhez 

Kötve vannak: nyitva lenne 

A két vár a két leánynak, 

Vigalomra, védelemre. - 



Zöld halomtetőre épült, 

Hol a szűk völgy keble tágúl, 

S oly közel, hogy a madár-szó 

Áthallatszott ablakábúl. 



Ablakában, csarnokában 

Láthatatlan hárfa zendűl, 

És beszélnek a virágok 

Boldogságról, szerelemrűl. 



Csarnokában nincsen éjjel, 

Élet árad, úszik a fény; 

Felkél a szobor helyéről, 

Kőmellébe vér szökelvén. 



Ilyen a tündér lakása, 

Fényes zengő csarnokával; 

Honnan egymást látogatni 

Keskeny völgyön lengnek által. 



Egykorúak és egyenlők 

Úgy kellemre, mint alakra; 

És hogy egymást mint szerették, 

Példa rá az életalma. 



Egy-egy almát adva nékik, 

Monda anyjok: e gyümölcsben 

Éltetek van rejtve, lányok! 

Őrizzétek gonddal, épen. 



És a drága életalmát 

A leánykák megcserélték, - 

Jobban biztosítva hivén 

Egyiknél a másik éltét. 



Ah! de ha szerelmi ügyben 

Magok közt a halhatatlan 

Lények közt is meghasonlás, 

Féltés, boszu, és harag van! 



Lesve délceg szarvasokra: 

A vadonban szép vadász járt; 

Híves fűben és csalitban 

Vesztegetvén hajnal-álmát. 



S hajnal álma nem veszett el... 

Szerelemnek lágy ölében 

Álmodott a boldog ifjú 

Édes álmat, kéjben, ébren. 



Pillanatra látta egymást 

Tündér és vadász az erdőn; 

S a rövid találkozásból 

Hosszú, forró szerelem lőn. 



Csendes a táj, nyugszik a vad, - 

Nincs az ív idegje vonva; 

Szép tündérrel kéjelegni 

Jár az ifjú a vadonba. 



Most a szellős halmokon, vagy 

A forrásnál jönnek össze; 

Majd a titkos völgylugasban, 

Mely lombjával elfödözze. 



És a boldogok között még 

A neheztelés is édes; 

Mert gyakorta ment panasszal 

Mind a kettő kedveséhez. 



Volt, hogy egyik nem jelent meg, 

S úgy epedt a más miatta! 

Ez feledte amit igért, - 

Az szavát is megtagadta. 



A tündér panaszkodott, hogy 

Kedvesét nem látta régen! 

Pedig nála volt az ifjú... 

- A boldogság feledékeny? 



Ah! kellemre és alakra 

A tündérek oly egyenlők! 

A vadászt ketten szerették, 

S ő szerette mind a kettőt. 



S feddhetetlen mind a három! 

Hű szerelmén a vadásznak, 

Titkolózván, a leányok 

Öntudatlan osztozának. 



Miglen egyszer, a lugasban, 

Melybe árnyat búja zöld vet, 

A kedvessel andalogva... 

Meglepé a hölgy a hölgyet. 



Kín, harag gerjed szivében, 

Féltés és a boszú lángja! 

S testvérének drága élet- 

Almáját a földhöz vágja... 



S míg a halmon a gyümölcsből 

Terebélyes nagy fa támadt, 

Bíborszínü fényes alma 

Lepve rajta minden ágat: 



A tündér alakja mint egy 

Rózsafelhő szerte foszlott... 

Megrendült a vár alapja, 

S összedőlött csarnok, oszlop. - 



Ott van a két rom... felettök 

Törpe gyertyánbokrok állnak; 

Nevezvén a népnek ajka: 

Leányvárnak, kecskevárnak 



Mert a tündér, aki bűnt tett, 

Hogy az almát földre dobta: 

Eltávozván a romok közt 

Jár-kel éjjel nagy kopogva. 



Kecske lőn a vétkes tündér, 

Bűneért és bánatában, 

Mert a szép vadász szivében 

Iránta nagy változás van. 



Kit birhatna: elfelejti, 

S vonzódást a holthoz érez; 

Hű, merengő fájdalommal 

Jár a tündér-fa tövéhez. 



Sok szerelmes nézi e fát, 

Bűvös almát szedni vágyik; 

Úgy az, akit szíve óhajt, 

Híve lenne mindhalálig. 

