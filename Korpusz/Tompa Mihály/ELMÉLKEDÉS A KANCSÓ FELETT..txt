


Azt beszélik, édes életpárom! 

Hogy én mindig a bolondját járom, 

Hogy nekem csak abban áll az élet: 

Éjjel-nappal társalogni véled. 

Nagy halálom, amidőn beszélik: 

Hogy szememnek nem virad meg délig; 

Mert hozzám csak reggel jő az éj el, 

És az Isten napvilága éjjel; 

S hogy még ott is botorkázva járok 

Útamon, hol sem göröngy, sem árok. 

Meglehet... de rá kinek mi gondja? 

Korhelyebb az százszor, aki mondja! 



Ez a világ egy nagy rosz motóla, 

Nem lehet sok jót beszélni róla; 

Jár, de hogy jár? jaj biz össze-vissza, 

Mint részeg, ki eszét megissza. 

Az időnek végnélküli szála 

Ezredévek óta foly reája. 

És mig a bölcs fontolgatva méri, 

S a fonalnak végét el nem éri, 

Fontos semmiségén jót kacagva, 

Felkiáltok, tölt pohárt ragadva: 

Mi gondom rá! amely kéz motólál, 

Gondja is van rá, a pászma mint áll. 



Mondják: sok van most is a rováson, 

S túl a rendén inni rosz szokásom; 

S megsiratja egykor aki mérte, 

Nagy harang fog megfizetni érte... 

A bor ára, szent igaz, telik rég, 

S adósságot hagyni nem szeretnék, 

De ha úgy lesz, mondok egy okos szót: 

Ki utól jön, zárja bé az ajtót! 



Hát nekem, mely igért annyi szépet, 

Örökösen adós lesz az élet! 

Sokat vártam tőle jó-hiszembe, 

S mindig rosz pénzt nyomott a kezembe! 

Bizalom volt e rosz pénz, kinálom... 

S kinevetnek véle a világon! 



Furcsa! vannak, akik azt remélik, 

Hogy a józanságot rám beszélik; 

No hiszen ki fejét erre szánja, 

Mondhatom: a borsót falra hányja! 

Az intő szót én többé nem értem, 

Hadd vesszek! hisz úgyis veszni tértem. 

S bár végbúcsút mondjak a világnak, 

Hírével az nem lesz a királynak. 



Búcsufényben úgyis ifjúságom... 

Hejh, maholnap lenyugodni látom! 

Kik szivemnek kedvesek valának, 

Mint az árnyék este, elhalának! 



Hit s remények, e törött kebelnek 

Mély sirjában halványan pihennek. 

Szívem a sír, fejfa kín felette, 

A csalódás, sírásója, tette! 

Pilláimról a köny elmaradt rég, 

Oldalamnál jó kancsó! te vagy még, 

Hejh, maholnap el kell válni tőled ...! 

Most iszom hát, mig lehet, belőled! 

