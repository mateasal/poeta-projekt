


Ti boldogító szép szemek, 

Sugárotok hogy elfogyott! 

A zengő ajk hogy megfagyott! 

Szív és kebel minő hideg! 



Nem értél sok bút s örömöt; 

Korán jött élted alkonya, 

Hogy légy a sír menyasszonya... 

Fehér rózsák fürtid között! 



Lehervadt ékes rózsaszál, 

Mosolygásod nem ösmerém, 

Míg a tavasznak idején 

Az életfán virágozál! 



Járván az élet útait, - 

Nem vendég, szomszéd vagy rokon, - 

Por és verejték arcomon, 

Fáradt zarándok állok itt! 



Megtámasztom vándorbotom, 

És összetéve két kezem, 

Bánkódom és emlékezem... 

S úgy jól esik a fájdalom! 



Vándor vagyok; - az idegen, 

Korán, korán lehervadott 

Fehér liljom, fehér halott! 

Megcsókol, és tovább megyen. 

