


Kert virági illatozva nyitnak, - 

Kellemöknek, ifjú bájaiknak 

A mezőkön régen híre szárnyal... 

S házasodni jött az Árvalányhaj. 

Büszke, délceg a mezők lovagja, 

Bokrétáját a szél hajtogatja; 

És örömmel várják a virágok: 

Midőn lészen lánynézőbe nálok. 



Fürge komló kisérője, társa. - 

És a kertig érnek nem sokára; 

Bölcs tanácsért szállnak a csalánhoz, 

Mely a kerttel ösmerős közelrül; 

Árvalányhaj a szerint határoz: 

Kit kérjen meg a virágseregbül. 

Míg ügyéről délceg árvalányhaj 

Biztosan beszélget a csalánnal; 

Kandi komló felhág a sövényre, 

Kert virágit sorrul sorra nézve. 

Ittasan jár köztök pillanatja, 

Mindenik szépsége elragadja, - 

S akit ő mond, ajánl a sövényen: 

A csalán megjegyzést arra tészen. 



A mezőnek van virága annyi! 

Jobb lett volna néked ott maradni... 

A szabad természet nyilt ölérül 

Egyszerű virágot venni nőül. 

Oh, a kert virági bájosabbak! 

De ne válassz közűlök magadnak! 

Mert a szép arc s a kacér mosolyban, 

Hűtelenség s késő bánalom van. 

S kit a komló dicsér a sövényen, 

Mind lefesti a csalán sötéten: 



Büszke, szép a rózsa, azt ne válaszd! 

Változékony s rád gyötrelmet áraszt; 

Kebleden csügg, rajtad csókja lángol, 

S szíve, vágya, gondolatja távol! 

Ajka csábit és tüskéje vérez... 

Mennyi gyász van már kötve nevéhez! 

Kék iringó, megszédítve bája, 

A világot elátkozva járja. 

Hány virágnak szíve, nyugodalma, 

Boldogsága odalett miatta! 

Ilyen ő, a bájos büszke rózsa ...! 

S talpig ködfátyolba burkolózva, 

Holdvilágos, csillagfényes éjjel 

Jár szerelmes kalandokra széjjel! 



A szegfűt is elkerüld, tanácslom; 

Nincs mit kapni e szegény virágon! 

A gyönyörrel túllakásig élve 

Keble puszta, halva van kedélye; 

Nincs mi búra, nincs mi kedvre hijja: 

Önmagának terhe, átka, kinja. 



Hagyj békét a szende ibolyának! 

Nagyravágyás, képzelgési álmak 

A betegség, mely kinozza őtet; 

Igy mereng el: bár csak rózsa volna! 

Vagy magasra felfutó folyóka... 

S fehérliljom arcot mért nem ölthet... 

Ilyen álmak látogatva titkon: 

Lelke néked sohsem lenne itthon. 



Az árvácska szép, de nőd ne légyen: 

Mert unalmas, fájós, érzelékeny... 

Búsan ködlik elborult kedélye, 

Nincs sugára s nyájas tiszta kékje, 

Sem víg, sem bús: egyik bárha volna! 

Ház, amelynek mind kihalt lakója. 



Rozmarint, e tudós asszonyságot 

Elkerüld, amennyiről belátod! 

Bölcsek, újak, szélesek beszédi, 

És azt senki, még maga sem érti. 

Naplójában sok van a rováson 

E megromlott ember- és világrul... 

És az élet ugy kikapja tőle, 

Hogy ki hallja, fut, ha el nem ájul. 

Elkerüld amennyiről belátod, 

Rozmarint, e tudós asszonyságot! 



Elég a harangvirágra ennyi: 

Nem jut szóhoz közelébe senki; 

Ő beszél... beszél... forogva nyelve, 

Mint lapát a szó-árt partra verve. 

Ami hír jut e jó hirharanghoz: 

Véle tüskét bokrot béharangoz. - 



Ne nyulj hozzám, ő szegény, holdjáró; 

Csupa szellem, csupa finom áh! oh!! 

S bazsarózsa majd kicsattan képben: 

Egészséges! meg fog hizni szépen! 



Hűtelen virág a felfutóka... 

A szép hajnal többet tudna róla; 

A liljomok négy testvér-családja: 

Egymás ellen támadt fel csatára; 

Nagy hibája a kis délikének: 

Hogy álmából csak déltájban ébred. 



A pipacs pompázik más mezében; 

Még az is csak állna rajta szépen!! 

Mit beszéljek a jó tulipánrul ...? 

Pézsma, nárcis petrezselmet árul. 

Mályva, izsóp, ciprus, menta, zsálya, 

Szépséges virágok egyremásra! 



A csalán a rágalomhoz értett, 

És elszólva annyi kerti szépet: 

Árvalányhaj e galád beszédre, 

A szabad mezőre visszatére. 

S agglegény maradt a rét lovagja, 

Bokrétáját a szél hajtogatja. 



Megszeretvén komló a sövényen, 

Rá se gondol hogy még visszatérjen; 

Szép virágok szép szemébe nézve, 

Beljebb menni nem jut ő eszébe! 

Nincsen egy perc, hogy a kertbe nem les, 

Tiz virágba, százba is szerelmes... 

Rámosolygnak... intenek... nem érti, 

Boldog, aki látással beéri! 



A csalánt, a megsértett virágok 

Megátkozván: megfogá az átok. 

Ki hozzá nyúl, össze-csípi, marja, 

A világtól megvetésnek adva: 

A belend s az űröm közt sötéten, 

Ott kinlódik a sövény tövében. 

