


Hol tél, tavasz, nyár 

Fogóznak össze: 

Felhőkbe nyúló 

Bérc oldalán 

Havasi rózsa 

Nyílván, szelídebb 

Lesz a rideg táj 

Virúlatán. 



Fenn a magasban 

Nincs szaggató kéz, 

Nem hat föl addig 

A kandi szem; 

Szelíded arcán 

Boldog mosoly van 

S mi búra hívná: 

Nincs semmi sem. 



A tiszta légben 

Élvén, születvén, 

Hol a derűs menny 

Sugárt lövel: 

Alantiságban 

Szenny nem ragadt rá, 

Mint aki jár a 

Földhöz közel. 



A kerti rózsák 

Szépek, kevélyek; 

Sajnálva a kis 

Távol rokont: 

Egyet közűlök 

A bércre küldnek 

Ki a virághoz 

Érkezve, mond: 



‘ Sorsod, - kietlen 

Bércen nyomorogván - 

Szivünkre vettük 

Kis rózsaszál! 

Jövel közinkbe 

S légy boldogabb ott... 

- Szebb is lehetsz még! - 

Mint itt valál !' 



» Szép, büszke rózsa! 

Menj vissza és mondd: 

- Köszöntve a jó 

Testvéreket, - 

Nem hagyom én el 

E zord vidéket; 

Mert boldog éltem 

Csak itt lehet !« 



‘ Hogyan? mohos szirt, 

Bús, törpe fenyvek, 

S hólepte ormok 

Szomszédaid! 

A menny ha dördül 

S villáma csattan: 

Reszket, nyög a táj... 

S boldog vagy itt ...? 



Lenn a lapályon, 

Hol gyors patak foly, 

S jár lanyha szellő 

A kert felett: 

Nem jobb leélni 

Illatba' fördve, 

Szeretve, ifjan 

Az életet ... ?!' 



» Csak éljetek ti 

Kéjben, örömben, 

Szinesre festett 

Rácsok között; 

Én a szabadban 

Vágyok maradni, 

Ahova engem 

Sorsom kötött! 



S ha éles a lég, 

A táj kietlen, 

Szegény, sovány föld 

Mohot terem: 

Mondd meg, szülötti 

Szerelme nélkül 

- Elvesztve azt is - 

Mivé leszen?! 



Ha csendes a táj 

S madár dalolgat! 

Ha csattog a menny 

S a vész üvölt; 

Reggel, vagy este, 

Éjfél homályán, 

Minden jelenség 

Örömre költ! 



Ébredve: látom 

A völgyet, ormot... 

S örömre gyúlad 

Tekintetem; - 

S végpillanatját 

Hunyó szememnek 

Könnyebb, ha rajtok 

Feledhetem! 



Ott hosszu évek 

Itt egy rövid perc; 

Ott fény, öröm; s itt 

Bú, fájdalom... 

Mi könnyü lenne 

Évek s öröm helyt 

A percet és bút 

Választanom! 



Kóró tebenned, 

Szülötte-földem! 

Inkább leszek, mint 

Másutt virág! 

Szebb itt az ősz, mint 

Más föld tavassza; 

Az éj, mint máshol 

A napvilág! 



Szeretve hozzád 

Simúlok ...! érted 

Én nem cserélek 

Más idegent! 

Oh mert előttem 

Hazám! te földed 

Minden fűszála 

S porszemje Szent !« 

