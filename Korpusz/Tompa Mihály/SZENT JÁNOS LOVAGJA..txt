


Fogadalmán a lovag 

Jár-kél, fedve portúl; 

Ott, hol nem szent a kereszt 

S hölgybecsület csorbúl, 

Vagy megtörve férfiszó: 

Ront kezén a szablya, 

Aki így tesz, a lovag: 

Szent János lovagja. 



Nő fetreng az útfelen, 

Fázva, szomjan, étlen; 

Meg van rontva nyavalyás, 

Szerelem nevében! 

, Hejh, tiporjon rám lovad! 

S vérem folyni hagyja !' 

Kiált a nő, s nem teszi 

Szent János lovagja. 



De a csábitó iránt 

Nagy haragja gyúlad; 

Boszú, részvét, szerelem 

Mutatván az útat: 

Nyomban űzi mindenütt, 

Nincsen éje, napja; 

Utóléri, megöli 

Szent János lovagja. 



Viadalban ölte meg, 

Férfi ellen férfi! 

S nem egy könnyen lehetett 

Életéhez férni: 

Végcsapást tesz, orcsapást 

S a hős mellen kapja... 

... ‘ Sebed vérzik, - szólt a nő - 

Szent János lovagja !' 



» Vérzik... s vérét mért szivod ?« 

‘ Mérgezett vas érte !' 

» Mért könyörgesz lelkemért ?« 

‘ Életednek vége ... !' 

Izma bár érc, - szeme láng, - 

S hősi lélek lakja: 

Neki sárgúl, mint a fű, 

Szent János lovagja. 



Páncélban a szent vitéz 

Kiteritve fekszik. 

S amit tenni nem vala 

Bátor a nő eddig: 

Forró csókját a halott 

Hült ajkára rakja... 

Élve várt díjt - s halva nyer 

Szent János lovagja. 

