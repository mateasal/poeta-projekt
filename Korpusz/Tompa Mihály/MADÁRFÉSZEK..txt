


Szerelemnek, boldogságnak 

Csendes, kis tanyája! 

Hogy elbúttál a bokornak 

Ernyős zugolyába! 

Jobb is itt, mint a magasban! 

Vész van ott, - s az ágrul 

Hamarabb hull ősszel a lomb, 

Kél, fut a nap s rejtekedbe 

Nem lövel be fénye: 

Minek is? a boldogságnak 

Nincs szüksége fényre. 

S mig lakód a bájoló dalt 

Fent repülve zengi: 

Jobb, hogy ily alant hazáját 

Nem gyanítja senki. 



Békességnek kis hajléka: 

Boldog, aki benned: 

Bizalomnak, szerelemnek 

Karjain pihenhet! 

Ahol este a dalos pár 

Összebúva szépen: 

Álma a nap gyönyörének 

Lágy viszhangja lészen. 

Mennyi, mennyi édes álom, 

Milyen tiszta hűség! 

S hozzá, mint a kis család nő. 

Mily öröm vegyűl még! 

S ha ártó kéz bolygatott meg, 

A vész összetépett: 

Féltő, hű gond orvosolja 

Károd, szenvedésed. 

S ha feletted végre a zöld 

Sátor össze-omlott: 

Ölt magára kikeletkor 

Ujra zsenge lombot. 

Boldog, akit hívsz öledbe, 

Boldog aki benned 

A hűségnek, bizalomnak 

Karjain pihenhet! 

- De pirúl az ember arca, 

Sorsodat ha látja: 

Szerelemnek, boldogságnak 

Csendes, kis tanyája! 

