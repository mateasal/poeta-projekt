


Bús virágán a perpétuelnek 

Titkos vágyak sohajtási kelnek; 

A sohajtás száll a violához... 

S vissza, fájó meg nem hallgatást hoz. 

Szerelemmel néz a szép virágra, 

De ez hideg, mellőző iránta! 

S hogy előtte bős lelkét kitöltse: 

Három követ mégyen végre tőle, 

Kik háromszor meghajolva mélyen, 

Violához igy szólnak nevében: 



Amióta láttalak, 

Álmam, nyugtom elveszett... 

Ah, hallgass meg... vagy ha nem: 

Vedd el e bús életet! 



Lelkemben az érzelem 

Tiszta, fényes, mint a hó; 

S nem tudom kimondani, 

Mily forró, mily lángoló ...! 



Mi a válasz ...? ajakad 

Még ne, ah ne mondja ki ...! 

A reménnyel szívemet 

Engedd még ámítani! 



Hallja mindezt a kert violája, 

De kitérő választ adva rája: 

Gyötrelmére perpétuelnek 

A virágok búsan visszamennek. 

Több sikerrel mégis aki járjon: 

Követségbe mégyen ujra három, 

Kik előtte meghajolva mélyen, 

Szólnak a bús szerető nevében: 



Érted égek, szép virág! 

Ah, tekints rám nyájasan... 

Szivemben a szerelem, 

Hervadhatatlan mint magam! 



Boldogits, ah boldogits... 

Ne légy olyan idegen: 

Egy füzérbe fonjon az 

Édes boldog szerelem! 



Ha tudnád mit szenvedek... 

Gyötrő kétség habja hány! 

Szivemben a bú lakik... 

Arcom könyűs, halovány! 



» Nem szeretlek... nem foglak szeretni !« 

A kegyetlen válasz ennyi. 

És utószor a kevély virágnál: 

Megjelen még három bús virágszál, 

Kik előtte meghajolva mélyen, 

Igy beszélnek küldőjük nevében: 



Puszta lett a szép virág... 

Messze szállott a remény ...! 

Csillag és hold nem ragyog 

A csalódás éjjelén! 



E kebelben nem maradt 

Csak a gyilkos fájdalom; 

Mégis aki adta ezt: 

Áldanom kell, áldanom! 



Végem eljött... örökre 

Hervadatlan maradok! 

Hű szerelmem tart meg úgy... 

Isten hozzád... meghalok! 



Útra kelvén a követ-virágok: 

Néz sokáig viola utánok; 

Jobb szeszélyben, bánni kezdé tettét, 

S várja: hogy jön tán még egy követség! 

Ah, de nem jön, - nincsen aki küldjön... 

Hol meleg sziv sohajtási keltek: 

A kebel s ajk megszáradva állnak... 

Lelke elszállt a perpétuelnek! 

