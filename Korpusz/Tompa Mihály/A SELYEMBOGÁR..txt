


Hullámzik a zöld rét tenger gyanánt, 

Piros virágok felhányt gyöngyei: 

Meleg sugárban mosdik a patak, 

Szárnyát enyelgő szellő lengeti 



Gyönyörrel néz el a vidék felett, 

A kikeletnek tündérasszonya, 

Ki a virágok díszét alkotá, 

Ki a berekre zöld lombot fona. 



A hűvös árnyon álom lepte meg. 

De mely most nem volt csillogó, szelíd, 

Mert a sárga szellemmel álmodott, 

Mintha követné gyorsan lépteit. 



A sárga szellem üldözője volt, 

S ha elfoghatta, összecsókolá; 

Halvány, beteg lőn vészcsókján a hölgy, 

És koszorúja sárgán hullt alá. 



Kínzó álmából ébredvén utóbb, 

Nehéz, forró léghúzam ütte meg, 

S ezen előjelet jól ösmeré... 

Hah! a veszélyes ellen közeleg! 



Felszökve, gyorsan futásnak eredt, 

És elsuhant a fék közt hirtelen; 

De a rut szellem nyomban üldözé... 

Nincs mód elfutni, - elrejtezni sem! 



Egy sáska szállt el a tündér előtt, 

‘ Megállj, megállj, édes kis állatom! 

Üldöznek, - oh add nékem alakod ...' 

S felelt a sáska rá: »Nem adhatom! 



Oly gyenge a fű, a gyep oly kövér! 

Számomra mindenütt gazdag lakoma ...« 

‘ Légy hát halálig üldözött te is, 

Mond a tündér, s ne teljél bé soha !' 



S amint tovább haladt lélektelen, 

Kékszínü dongóval találkozott; 

Megszólitá: ‘ Veszélyben életem... 

Oh ments meg, add át nékem alakod !' 



És válaszolt a dongó! »Nem lehet! 

Mézért futok, mézet kell gyüjteni ...« 

‘ Fuss hát haszontalan ...! virágaim, 

Méznek valót ne adjatok neki !' 



Majd érte a lepkét, ki a meleg 

Verőfényben játszódva repkedett; 

Ifjúság és szerelmek báj-ölén 

Töltvén az egy tavasznyi életet. 



Nehány perc még - s mirígyes csók alatt 

Hervad le a tündérarc kelleme; 

De most alig szólt a hölgy: szívesen 

Átengedé alakját a lepe. 



S mig a tündérleány lepke képiben 

Szárnyára kelt egy pillantás alatt: 

Ki kékes pillangó volt még elébb, 

Mint fehér hernyó, a fűben maradt. 



Jön most a szellem - és tovább rohan, 

Rögtön megáll... széjjelnéz... visszafut; 

Meghajtogatja a zöld bokrokat, 

És felkutat minden cserét, laput; 



Érintésétől hervad fű s falomb, 

De a tündérhölgy nyoma vesztve van; 

Még jobban elsárgúl dühében, - és 

Mint a forgószél zugva elrohan. 



Esthajnalon a tündér visszatért, 

S a hernyócskát kezébe vette fel, 

Gyöngéden ápolá, melengeté, 

‘ Szép tetted - monda - hálát érdemel! 



Volnál virág: szebb lennél, mint valál, 

Szivárvány-színből szőném uj ruhád; 

Most, fájdalom! még elnyűtt alakod 

Sincsen hatalmam visszaadni rád! 



Hanem ne félj, még egyszer lepke léssz! 

Ki sírjába száll: hideg néma váz... 

De tégedet feloszlás ott nem ér, 

Uj alakot rád ép a sír ruház; 



Koporsód, melybe eltemetkezel, 

Tündéri szép lesz, - s még a kikelet 

Ifjú virági el nem hullanak, 

Midőn megnyílik álmaid felett! 



A szerelemnek mézkelyhét, rövid 

Pályád felén, elvetted tőled én; 

De százszoros kéjjel töltöm meg azt, 

Uj életednek ifju estvelén.' 



Szólván a tündér, eltűnt hirtelen, - 

S lombos fa lőn a hernyónak laka; 

Hol nemsokára megbetegedett, 

S ösztönszerűn koporsót alkota. 



A temető tündéri szép vala: 

Napsugár tört át finom szövetén; 

Ezer szivárványt látott a bogár 

Míg körülömlé kékes tünde fény. 



És látott álmat... el nem hervadó 

Virágnak itta mézíz harmatát; 

A napba szállt fel rózsás szárnyakon 

Száz tavaszt élt egy pillanatban át. 



Midőn felébredt, ifju lepke volt 

Mint fehér bársony, hószín, puha; 

Áttörvén ékes sírja zárait, 

A szerelemnek karjába juta. 



Minő kéj! egyszer megifjulni még, 

Midőn az élet napja alkonyul ...! 

S édes szerelem boldog mámorán, 

Halálba dőlni öntudatlanul ...! 

