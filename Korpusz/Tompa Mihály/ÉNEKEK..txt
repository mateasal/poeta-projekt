


Oh jertek a reggelnek idején, 

Szent buzgóságnak szárnyai, 

Ragadjátok lelkünk a menny felé, 

Hová ugy óhajt szállani! 



A fényes nappalnak láttára 

Hevülvén tisztelet s hálára, 

Hadd buzogja ki, amit érez: - - 

- Oh vigyétek jó Istenéhez! 



Mint a világon széjjeláradott 

Az élethintő napsugár: 

Isten! jóságodnak malasztitól 

Megteljesűlt a földhatár! 

Jó atyánk! hű szerelmed látván 

A földön s a lelkek világán: 

Keblünk, mint a patak megárad, 

S kiöntjük néked hő hálánkat! 



Világosság hatalmas Istene, 

Ki a reggelnek ura vagy! 

Ki adsz a földnek fényt és harmatot: 

Fényt s harmatot lelkünknek adj! 

A halandó szem messze nem lát, 

Küldd hozzánk a szent hit világát! 

S erénynek harmatja csillogjon 

Lelkünkben, békés olajágon. 



Hálaadásnak szent oltáraként 

Piros tűzben ég napnyugot; 

Oltárrá váljatok mi szíveink, 

S lobogjon hálalángotok! 

Isten! hű karjaid vezérlik 

Az embert a nap lementéig; 

S felette áll az éj fekete 

Szakán angyalid őrizete. 



Egy áldásteljes nappal újolag 

Meghosszabbítád életünk; 

Jóságodtól jött béke és öröm, 

Tied hálánk, dicséretünk! 

Kit közülünk bú-bánat ére: 

Irt nyújtál szívének sebére, 

Az árvák könnyeit te látád, 

Tudtad az özvegy sóhajtását. 



Csak benned bízunk hát ez éjen is, 

Ki nappal jó atyánk valál; 

Oh Isten, őrködjél erőtelen 

Teremtésidnek álminál! 

Hadd nyúgodjék meg testünk-lelkünk, 

S engedj békességben fölkelnünk! 

Vagy ha eljösz értünk az éjen: 

Add, hogy csendes halálunk légyen! 

