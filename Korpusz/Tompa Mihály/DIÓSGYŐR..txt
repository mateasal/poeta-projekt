


Tudjátok -e, hol van Diós-Győr? 

Láttátok a regényes tájt: 

A bércet és barlangot, melyet 

Az őserő építe, vájt? 



Az óriási hegymedencét, 

Vizének zöld mélységivel, 

Melyen egy-egy benyúlt merész ág 

Rezgő képét teríti el. 



Hol a mély titku rengetegben, 

A vadkomló s az iszalag 

Hűvös szagos bolttá foly össze, 

Melyen vadméhek zsonganak. 



Őzek szálalnak a pataknál, 

Melynek forrása jéghideg; 

Kotyog, pityeg a szunnyadó fajd 

Elszéledő csirkéinek. 



Hol a zöld fák közt, mint halott váz 

Sárgúl egy-egy vár-omladék; 

Multjáról csak regék beszélnek, 

S halk gyenge viszhang lakja még. 



Láttátok a tájt? bércet, ormot 

Csendes völgyek s halmok felett? 

Szelid s vadon szépségiben a 

Mindenható természetet? 



Ott állott, sok századdal innen, 

Diós Pál egyszerű laka, 

Amelyre árnyat és gyümölcsöt 

Egy óriásfa hullata. 



Diófa volt ez, a családnak 

Vetése, sója, tehene; 

Gyümölcsiből annyit beszerzett, 

Hogy újig érőt ért vele. 



Vadász volt Pál, biztos kezétől 

Halomra hulltak a vadak; 

Bár egyszerü s irás-tudatlan: 

Gondolkodó és hallgatag. 



A bérctetőn, a zuhatagnál 

Órákig elmerűlve állt; 

És pontos szemmértékre vette 

Az elnyuló völgyet, lapályt. 



Egyszer, borútlan nyári délest, 

Hogy a diófa hűsiben 

- Körűlhevervén kis családja, - 

Pál gazda csendesen pihen: 



Merőn néz a távolba, mintha 

Törődne titkos terveken; 

S egyet sohajt: hogy is nem adtál 

Nekem sok kincset, Istenem! 



Oh oh! kiált a felesége, - 

Hová beszélsz? vagy nincs eszed ...? 

De a vadász fellelkesűlten 

Beszélt, - beszélni jól esett: 



Lásd anyjok! mily termékeny, áldott, 

És mégis puszta e vidék! 

A halmot nem építi, lakja, 

A tért nem szántja senki még! 



Hej, hej! ha úgy lehetne, mint nem: 

A tájt megnépesíteném! 

Szőlőt teremne a hegyoldal, 

Vár állna a bérc tetején! 



Parancsolnék a zuhatagnak, 

Hogy hajtson árja malmokat; 

Feltörném a gyepet, hogy adjon 

Piros-magú kalászokat. 



És nem tudom, még mit mivelnék ...! 

Szólt a vadász, - és mig neje 

Bámulva, féltve nézte, - fölkelt, 

S eltűnt az erdők mélyibe. 



És ott bolyongott, - néma gondban 

Töltvén az éjt és a napot; 

S egyszer hogy elnyomá az álom, 

Ilyeténképen álmodott: 



Ősz embert látott, aki monda: 

Kérésed meghallgattatik! 

Menj el fiam, és ülj Nagy-Várad 

Kapujában harmadnapig! 



Pál gazda menten utnak indult, 

S éjjel, nappal gyorsan haladt; 

Szörnyen csudálta és megunta 

A sík alföldi tájakat. 



Itt a torkos gődény halászik, 

S egy folt lovas-kócsag lelep; 

A nádasban valami bömböl 

Hol távolabb, hol közelebb, 



Amott a rét elúszik a tón, 

S a buzgány lóg hosszú nyelén; 

A habrózsák harasztja, mint egy 

Zöld tányér áll a tó vizén. 



Hegy, erdő nincs ameddig a nap 

Kél és nyugodni mégyen át; 

Az ember száz mérföldre nézhet, 

Hanem azért semmit se lát, 



Ezer nyom van, de ember egy sincs, 

A csorda őrzetlen legel; 

Előtte és utána árvíz; 

S az útas majd szomjan vesz el. 



És oszlop épűl a homokból, 

A forgó-szél épitgeti, 

Karcsul... karcsul... s mindig magasabb, 

Míg kivirít a teteji... 



És akkor rögtön összeroskad, 

Elnyelvén a sik, puszta tér; 

Pál megbámulja, s unja mindezt, 

Mig végre Nagy-Váradra ér. - 



Ülvén a város kapujában, 

Az első nap szürkűletén; 

A jó szerencsét várta, leste, 

Üres tarisznyával szegény! 



És rögtön harsány szózatot hall: 

‘ Mit kérsz egy napra ?' - s megmered... 

» Ez ő: az ősz ember, aki küldött, 

S igért álmamba' kincseket... 



Ember volt, persze, aki szólott, 

Rövid-vastag, ősz és kuszált; 

De ez Pál gazdát hítta inkább 

S igért neki: - hat polturát! 



S addig sokan a térre gyűlnek, 

Asszony, leány, suhanc, öreg, 

Hogy ott ha kell, szőlőbe, rétre, 

Napszámba elszegődjenek. 



A kurta polgármester úr is 

Odább szállít vagy hatvanat; 

Pál bámul... a szégyen, csalódás 

Mint éles kés szivébe hat. - 



S másnap megint szól a kis ember: 

‘ Hát kend fiam! minek van itt ?' 

S ő így felel rá: »engedelmet! 

Várok, nagy uram, valakit.« 



Pedig dehogy várt ...! bánta szörnyen, 

Hogy ennyire törekedett; 

Keserűen átkozta, szidta 

Magát, álmát s az életet. 



De ha már itt vagyok, bevárom 

- Gondolta, - a harmadnapot; 

És jaj volt néki; a kis urtól 

Annyi piszkot, mocskot kapott. 



» Nem vagyok én korhely csavargó, 

Szólt a vadász, megkövetem! 

Csak egy bolond álom miatt van 

Rajtam ez a veszedelem ... !« 



S elmondta álmát. A kis urnak 

Nevettében a könyje folyt; 

‘ Okos ember vagy, jó barátom, 

Okos, de senkinek se mondd !' 



‘ Ha az álom beteljesűlne, 

Én herceg is volnék talán! 

S a Dárius kincsét azóta 

Mind a zsebemben hordanám! 



Háromszor álmodtam, hogy arra 

Fel... fel ...! nagy rengeteg terűl; 

Bükk vagy hogy is ...! nagy kincs van abban, 

S induljak el, de egyedűl. 



Él ottan egy vadász: Diós Pál, 

Lakánál vén diófa van; 

Csupán csak a fát kell kivágni, 

S tövében három kád arany! 



Az apám sem hallotta hírét 

Bükknek, Diós Pálnak soha... 

Nos földi; kell -e? ott van a kincs, 

Neked adom! csak menj oda !' 



Igy tréfált a kis ember, és Pál 

Egy ígét sem felelt, - hanem 

Már-már betelve hitte álmát, 

S otthon termett nagy hirtelen. 



Reng a kenyértermő diófa, 

Az ágak földre omlanak; 

Hejh! ha vakot vet a szerencse... 

S nincs ott egyéb, mint kő s agyag!... 



Hanem nem úgy volt. Meglelé Pál 

Mit álmodott, mit keresett; 

Fris élet és zaj kelt legottan 

Az elhagyott vidék felett. 



Gerézdet érlelt a hegyoldal; 

Vár épült fenn a bérctetőn; 

A zuhatag szilaj folyása 

Munkára kényszeritve lőn, 



S hol a vastól felszaggatott gyep 

Piros-magú kalász adott: 

Megtelepült az összegyűlt nép, 

S Diós-Győr épült általok. 



Nézzétek meg a tájt! - a multak 

Romokba dőlt emlékivel; 

Holott az emberész hatalma 

S a természet csudát mivel. 

