


Künn a télnek vad viharja 

Futja bé a láthatárt, 

Ércfagyával minden élet 

Néma sír ölébe zárt; 

Mégis engem tűzhelyemnél 

Vídor érzet karja vár, 

A sötét bút elröpíti 

Lángja és a tölt pohár. 



Bár üvöltsön ablakomnál 

Mérgesen a puszta-szél: 

Kandallóm nyájas tüzénél 

Bősz dühétől kába fél; 

Kis tüzemnek nyújtok ujra 

Táplaszert, ha hamvadoz, 

És közel vonúlok annak 

Vígan égő lángihoz. 



Akinek sors-förgetegben 

Enyhet ad belérzete, 

Csöndes az, bár sújtsa porba 

Sorsa kínos végzete: 

És ha a kebel nyugalmán 

Bűntudat viharja dúl: 

Béke annak a dicsőség 

Fény-ölében sem virúl. 



Mert az üdv és kín csiráját 

Rejti a szív; mindenik 

Balga vagy jó tettek által 

Gazdagon gyümölcsezik: 

A szelíd erény jutalmat, 

S a galád bűn benne lel. 

Ember, őrizd! - drága kincsed 

A mocsoktalan kebel. 



Engem - hála végzetemnek! - 

Nem kinoz kül- s belvihar, 

És letünt életkoromnak 

Bús emléke sem zavar; 

Bár szegénynek szűle a sors, 

Nem nyilik panaszra szám, 

Kandallóm előtt derülten 

Szívom füstölgő pipám. 



Kis körömben bárha nincsen 

Nagyvilági csalfa fény. 

Ámde békém lágy öléről 

Nem riaszt fel durva kény. 

Vágyaim túl nem csapongnak 

Helyzetem kimért körén: 

Kincsre, fényre nem sovárgva 

Enmagamba' boldog én. 



Kívül a tágas természet 

Sápadt arcán nincs virány; 

Árva a völgy, lombok árnyin 

Nem dalol víg csalogány; 

És - ki hinné? - szűk körömben 

Bájoló tavasz virul 

S int felém, a rám mosolygó 

Lyánka bíbor ajkirul. 



Hólepeltől fedve a föld; 

S míg alatta csöndesen 

A kifáradt élet álom 

Hallgatag keblén pihen: 

Én körültem rózsa-kedvben 

Víg barátok hangja zeng; 

S tölt pohárunk egybehangzó 

Érzemény közt összepeng: 



Éljen a Hon! egyesűlés 

Szent tüzétül összeforrt 

Tetterő a szétvonásra 

Hozzon gyász halotti tort! 

Végig éljen a barátság, 

Földi létünk fűszere! 

S véle a bor, búcsatákon 

Győzedelmes fegyvere! 



Míglen a tél vad viharja 

Futja bé a láthatárt, 

S a tavasz virágözönnel 

Nem teríti a kopárt: 

Kandallómban égjen a tűz 

S játszi lángja verje szét 

A körűlem tornyosúló, 

Kedvölő bú fellegét. 

