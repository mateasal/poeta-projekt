


Hajtsátok meg fejeteket, 

Kertem rózsafái: 

Itt az óra, hogy le kell a 

Téli sirba szállni! 



Megsárgultan omlik a lomb, 

A madárka hallgat; 

Dérré válik, hószint játszik 

A mezőn a harmat. 



Fejetekre, el-befedve, 

Puha földet hányok, 

Csendes álom, nem halál lesz 

A temetség rátok! 



S mig a tél fagyát siratja 

Annyi elhaló fa: 

Ti meg lésztek jó szülétek 

Kebelében óva! 



Kit nyilástok, hervadástok 

Kéjre, búra költe: 

Én leendek, míg pihentek, 

Álmatoknak őre. 



És mihelyt a kikeletnek 

Langy fuvalmit érzem, 

S a rég szunnyadó erőnek 

Ébredése lészen: 



Kezem által széttöretvén 

Sírotoknak zára, 

Felbocsátlak bájos élet- 

S uj virágozásra! 



Oh, ha a sírt, melyre annyi 

Könyem elhull titkon, 

Ha a sírt a temetőn is 

Fel lehetne nyitnom!... 

