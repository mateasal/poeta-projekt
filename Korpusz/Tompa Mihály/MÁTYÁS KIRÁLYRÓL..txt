


Ég már az őrtüz, lángok cikáznak 

Erdős tövénél a Hargitának. 

Hazug beszéden kapván a székely, 

Táborba szállott oktondi ésszel! 



Világol a völgy, - fenn barna éj függ, - 

Sátor gyanánt áll a terepély bükk; 

Sok harci szerszám megtámogatva, 

S zagyván szedett nép tanyáz alatta. 



Felbolygatott nép ravasz vezérét: 

Ott látni Fancsit, Kérdezve néz szét, 

Szűk udvarában tábor-tüzének, 

Körébe amint többen gyülének. 



, Vezér uram hé! minket kegyelmed 

Felkölte sok szép igéret mellett! 

Kellő a szép szó, de jobb a hadd lám 

S ha menne a ló, mért tartja zablán ?' 



» Zsákmány s dicsőség, derék vitézek! 

Mit én igérek s szerzek tinéktek! 

De nem siettem, - jó néha a les, 

Hogy igy a koncért bizton kitörhess! 



Fel most, ki méltó a hősi címre! 

Velünk a sors is -! halljátok íme: 

Kettétört a kard, mely szabna törvényt... 

- Mátyás királynak halála történt !« 



E szóra csend lesz, nagy lárma volt bár, 

S mint ki roszul hall és ujra szót vár; 

Merőn függ a nép vezére ajkán... 

- Kétkedve rázván fejét akarhány. 



S egy ösmeretlen rögtön előlép, 

- Sisak-rostélyzat borítva képét, - 

És mond: - ki eddig csak nézte szótlan - 

» » Budán halott van! - halott valóban ! «« 



Ama hazug hírt most gyártva épen, 

Meghökken Fancsi, - s felnéz sötéten; 

Mi ez? ellenség, avvagy barátja, 

Magát ki ekkép dolgába ártja?! 



Ha cáfol: vágást vágás előzne, 

De még bizonylás! kezd fázni tőle ...! 

S vakösvény e szó: - sürűbe veszvén, - 

Budán halott van! vigyázat! ez kém... 



» S honnan vitéz úr? - mond Fancsi gőggel, - 

- Mely sok vak embert, vesztére tőlt el! - 

S ha meg nem sértem, hová törekszik ... ?« 

» » Budáról jöttem s épen csak eddig ! «« 



» Ugy hát, ha zsákba macskát nem árul: 

Tán többet is tud Mátyás királyrul ?« 

» » Tudok! - ki békén s harcban kisértem, 

Ösmerve vágyat s titkot szivében ! «« 



» Hohó ...! s nem a szót mit ép kiejte? 

- Azaz ha holtnak fordulna nyelve -« 

» » Lehet! - mert hidd el felőle szentül: 

Szózatja könnyen füledbe csendül ! «« 



» S mind ennyi ...« - »» Oh nem! még hátra van sok! 

- S a hang mely nőtt... nőtt... most szinte harsog - 

Tudom: hüséget mikép jutalmaz, 

S mit nyer ki vétett: a pártos, a gaz! 



Mint mondta, mondom: nincs semmi drága! 

Éltem, nyugalmam népem javára! 

S ki rút zavargást tudsz bé hüségbe: 

Hallj szót galád fő, és ronda népe !« 



Zaj kél. Vezér s had most már sokat hall; - 

» Ki vagy? halál rád ...! föl a sisakkal ... !« 

» » Legyen! nagyon jó ha láttok s látlak: 

Nos ...! engem hínak Mátyás királynak ! «« 



S hogy a sisakróst egymásra csesszen; 

Vésznél e halk nesz szól rémesebben... 

Igen sok egy perc, hogy összefagyjon 

A szivben a vér, a szó az ajkon! 



S hozzá a vakhit még rémeket told; 

Lángszem... fehér arc ...! élő -e, vagy holt!? 

Élő -e, vagy holt, ki így betoppan ...? 

S félni miképen kell tőle jobban ...!? 



» » Mily sok derék tölgy! dús lombja zöldel... 

Ha megrakatnám gonosz gyümölccsel ...! 

Legfőbb helyet fenn, a főnek adván: 

De... most az egyszer kegyelmem a fán ! «« 



Babért ohajtván e had vezére:. 

Utját ki állná? hadd fusson érte! 

És ennyi harcvágy, csatázni mely kész: 

Azon segítünk, hogy kárba nem vész. 



A lengyel úgy is a magyarra felkelt, 

Mentek rá rögtön! nem várva reggelt! 

Székely! ha szablyád megülte rozsda: 

Kifényesülhet majd vérbe mosdva! 



De székely harcolj! harcolj vitézűl! 

Mig vérpatak foly holtak szivébűl... 

Előre mindig ...! ki hátra-fordúl: 

E képre bukkan, - s jaj lesz azontúl! 



És tudni, székely! javadra lészen: 

Hogy nyitva, hunyva jól lát e két szem! 

Akárhol a fej, de gondja itt jár... 

S Mátyás király él, ha meghal is bár! 

