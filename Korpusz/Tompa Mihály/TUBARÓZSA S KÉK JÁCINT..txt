


Elmult a természet 

Hosszu téli álma; 

Öltözködve a föld 

Zöldelő ruhába. 

Az ég arca nyájas 

Harmatot, sugárt hint; 

Kertnek szép virági: 

Tubarózsa, jácint. 



Az virul fehérlő 

Illatos fejével; 

Ez, a tiszta mennynél 

Bájosabban kékel, 

Mintha a fehér s kék 

Liljomok szerelme 

Szülte volna őket... 

Mását rálehelve. 



És ugy is volt a két 

Virág származása; 

Boldog kéj öléből 

Jöttek a világra. 

Az iker-testvéren 

Van dus illat és ék: 

Egyik hordja apja, 

Másik anyja képét. 



Mint malasztos béke- 

Mint szerelmi zálog: 

A harc éjszakáján 

Lettek a virágok. 

Hogy édestestvérek, 

Mit sem tudva róla: 

Egymást hűn szerették 

Jácint, tubarózsa. 



Hanem a fehér- s kék 

Liliom: szüléik, 

Két testvér szerelmét 

Visszatetszve nézik; 

S titkon kiméletlen 

Terveket koholnak: 

Hogy szakadna vége 

A boldog viszonynak. 



De hű szívvel a csel 

Mire tudna menni? 

Az igaz szerelmet 

El nem rontja semmi! 

S még hivebben simul 

Virág a virághoz, 

Míg egy hatalmas kéz 

Elválást határoz. 



Tiltva van, de mégis 

Össze-összejőnek! 

Míg a sors örökre 

Elválasztja őket. 

És hogy látni egymást 

Alkalmok se légyen: 

Egyik nyit tavasszal, 

Másik nyár-középen. 



Korán jön a jácint 

S szétnéz e világon: 

De még a völgy, halom 

Áll pusztán, kopáron. 

Elbusúl, - nincs sehol 

A hű tubarózsa... 

S aludni a földbe 

Visszamégyen újra. 



S midőn nyárban a szép 

Tubarózsa ébred: 

Virágban áll a kert, 

Diszlik a természet. 

Az ég arca nyájas 

Harmatot, sugárt hint... 

Ah, csak ő hiányzik: 

A gyöngéd kék jácint! 

