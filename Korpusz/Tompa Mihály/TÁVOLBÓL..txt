


Nyugszik a nap, alkonyodni készül, 

Haza megy a lelkem e vidékrűl; 

Hogy az estét édes lakta-földe 

S kedvesinek közelébe' töltse. 



Ott jár már a szép Sajó-vidéken, 

Alig várja, hogy hazáig érjen: 

Hogy az ákác csendes alkonyában, 

Égő ajkad megcsókolja lágyan. 



Ott, hol téged most sohajtva látlak, 

Álmodoztam egykor én utánad! 

Mit ott hagytam, mind lelkedre szálljon: 

Az a remény, az a fényes álom! 



És meleggel tartsa szíved addig, 

Mig vállamra hű fejed hanyatlik, 

S felvidúl a kis családi fészek, 

Hova vágyom, hova visszatérek! 



Voltam egykor, nem vagyok már sólyom, 

Túlrepülni bérceken, folyókon; 

Az én vágyam nem sziklára fészkel, 

Megelégszik kis bokor tövével. 



Hír, dicsőség fülmiléje csattog: 

S elsimulnak lelkemen e hangok; 

Ami rá hat, ami elragadja: 

A boldogság házi pitypalatyja. 



Meghitt keblén, szép családi élet, 

Tartson is meg mind halálig véled! 

Melyre e vágy- és reménnyel váltig 

Elgyötört sziv régen vissza-vágyik. 



Mert ha nincsen kis kezed kezembe ': 

Messze vagy te nékem, messze messze! 

Mégis ugy -e: menjek bár világúl, 

Köztünk a lánc mégse, mégse tágúl? 



Nyugszik a nap, alkonyodni készül, 

Haza ment a lelkem e vidékrűl, 

Hogy az estét édes lakta-földe 

S kedvesei közelében töltse! 

