


A fényes vár halomba omlott. 

S mely vállain tartá, az ormot 

Borítja meddő porral, kővel... 

Még ami él, még ami zöldel. 

Lehúllt párkányt s ivet belepvén, 

Virágtalan virág, a repkény. 

E bús vadon helyhez mi vonsza 

S marasztal itt, rom kúszó lonca!? 



A lantos éltét, lelkét hajdan 

Itten fogyatta búban, dalban; 

A dal báját másoknak osztván. 

Magának bút vert zenge kobzán, 

Bút, mely reményt, vigaszt nem ígért... 

És annyi dal és annyi kínért 

- Hogy vádlott élte ráutalna, - 

Egy galy se lőn rólad jutalma! 



Midőn a hős járt a csatákon: 

A hű nő rá csüggedve várt honn, 

Keblén kisded, - bús élte napja, - 

Kit csak tud, még nem láta apja. 

Hol a nő ült, várt, - s küzde bár, hitt. 

A várerkélyt s vésett csodáit 

Nem futottad be titkon éjjel, 

Reményt hozván lombod szinével! 



És fájt a szív, - de ím a völgyön 

Porfelleg, kürtszó: ő jön, ő jön! 

Forgója ott úszik fehéren 

A futamás önvert szelében. 

Ünnep van a szívben, a várban... 

A hős fején, ki küzde bátran, 

S állt míg a vész dühét kifúvá: 

Nem fonódtál zöld koszorúvá! 



Mig állt a vár, tornya- s falával 

S vig életzaj harsogta által 

A tág termet s ives tornácot... 

S a téren ifju nép tornázott... 

Mig a nap is több fényt lövellett, 

S a földből nagy, s erős szülemlett... 

Mig lenni szép volt, könnyü múlni: 

El nem jövél, magasra nyúlni! 



Most, hogy torony s fal dőlve hosszant, 

Tört oszlopán a bolt beroppant, 

S a zajgó tér, hol annyi szív vert, 

Csendes, füves, minő a sírkert... 

Nincs fényes nép vérttel, tollal! - 

A föld más színt nyert, más hangot hall... 

Most jősz ki, a csalóka fényen, 

Hogy ágad a rom éke légyen! 



El innen el, kúszó folyondár! 

Ne szépítsd és újítsd, mi rom már! 

Tört oldalán a rést ne fedd el... 

Szép a vén hős, szörnyű sebekkel! 

Fennállt, - s lőn sorsa: dőlni porba... 

A kő, mit órjás munka horda 

Alantról fennre, - íme fennrűl 

Magától ismét visszagördűl. 



Későn jösz a dicső napoknak! 

A rád méltók régen halottak... 

Annak, ki dallván, szenvedést vőn, 

A hívnek, hősnek, későn, későn! 

... Mégis fakadj ...! hisz a te ágad 

Nem a múló tavaszban támadt, 

S nem vetkeztet meg a rideg tél... 

Te a multban foganva lettél! 



Fakadj, zöldelj, múltak virága! 

Nekünk az emlék édes, drága... 

És édes a nyugvók szivének, 

Hogy díj s babér el nem veszének... 

Zöldelj s borúlj reájok híven, 

Hogy éljenek benned s a hírben 

S a szívet még lenn is hevítsék 

A szerelem, dal és dicsőség! 

