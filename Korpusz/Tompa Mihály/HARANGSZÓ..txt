


Mint a vidéket, csendes hajnalon 

Csengő harangnak halk szózatja: 

Merengő lelkem egy szent buzgalom 

Titkos hatalma általhatja. 

Tisztábban csendül a harangszó 

Hajnalszellőben, harmaton: 

Sohajts keblem! szemem könyűt ejts! 

Tisztán zendűlj dalom! 



Teremtő Isten! hová tekintsek, 

Hol ne lássam hatalmadat? 

A fényes napban, a porszemben 

Te megdicsőitéd magad! 

Égen és földön mindenütt 

Dicsőséged láng-fénye süt. 

Bámultam a végetlen tengert, 

S fűszálon függő harmatot, 

Hozzám a búsult menny dörgése, 

S a méhedongás elhatott. 

Néztem a volkán égő poklába, 

A fénybogárkát símogattam; 

Hallám a vihar szárnyát zúgni, 

S az ért kalászt zizegni halkan... 

S - teremtő Isten! földön-égen, 

Léted kiáltá minden nékem! 



Hatalmas felség, atyám, Istenem! 

Dicsőségedet engedd zengenem! 

Ki keblem, mint hárfát, felhúrozád: 

Hadd, hogy éneke zengjen vissza rád! 

Szivem nem tanulta a dalt s éneket, 

Mint a madárral az vele született; 



S ha sárgult lombon a madár meghal: 

Hová, hová lesz az elzengett dal ...? 

Hol vettem én e hárfa hangjait, 

- Mely vigasztal, megkönnyít, boldogít? - 

Szent újjad irta azt hatalmasan, 

Lelkem, dalom hazája égbe' van. 

Elzengnek énekim... s mig meghalok: 

Megvárnak engem a mennyben azok! 



Volnék bár oly nagy, oly magas, 

Hogy messze csillagok felett 

Hordozám büszke fejemet, 

Hová nem ér a szél, a sas: 

Nagyságom földön és az égen 

Gondviselésed tartaná fenn. 



Volnék bár oly kicsiny, parányi, 

Hogy a sziklák apró mohában 

Eltévelyedném, mint a vándor 

Kietlen rengeteg-homályban: 

Tudna, látna gondviselésed; 

Atyám, bölcs Isten, hála néked! 



A kétkedés, e barna denevér, 

Hozzám jöve s szárnyára vett; 

Földet, tengert bejára vélem, 

S felhőkön túl emelkedett; 

Most zúgó örvénynek felette 

Függtünk, mint a sirály; 

Majd tapogatva tévelyegtünk 

Hideg barlang homályinál... 

De elfáradtam, s visszavágytam én 

Csendes lakodba, égi hit! 

Csendes lakodnak tűzhelyénél 

A béke lángja melegit. 



Bányász vagyok, 

Kincset keresve nyugtalan, 

Pályám nehéz, 

A kincs mélyen, s eldugva van. 



Világosító bányamécsem, 

Ne aludjál ki, oh remény! 

S mely a lopók kezére nem jut: 

A kincset megtalálom én! 



Miként a tenger mindenfelől 

Körülfogja a szigetet: 

Körülfogod te a világot, 

Isten, legtisztább szeretet! 

Ha a szigetből kiindulok: 

Mindenfelől csak vízbe lépek, 

Égen, földön szerelmed érzik 

Ezer világok, teremtések! 



Mély kútfeje a szeretetnek! 

Legyek hasonlatos hozzád! 

Te tenger vagy: harmatcsepp legyek én, 

Mely tisztán fénylik a fa levelén, 

Enyhűlést hoz, és áldást ád! 



Adtál fájdalmat, oh Uram! gyakorta 

Könnyel áztatom nyoszolyám! 

Sok ellenségim csúfolnak, gyülölnek, 

Szeretetlenűl törve rám... 



Jól tetted, hogy fájdalmat adtál, 

Hogy bút küldél a bú helyérűl: 

Lelkem, könyűimnek vizében, 

Mint a gyolcs megtisztúl, fehérűl! 



Föl hát, csak bántsatok! 

Próbáljatok meg emberek! 

Ezzel csak boldogságot adtok: 

Mert nektek én - megengedek! 



Harangoznak... menjünk az Úr házába! 

Oh hívek, jertek, jertek el! 

A jobb élet előérzelme hat meg, 

Ha sok nép együtt énekel; 

Arany tenger van a mennyégben, 

Szent tengere az énekeknek; 

Arany patak mi énekünk, 

Rengő hullámai velünk 

Mennybe folynak, mennybe sietnek. 



Mint a madár nyert gyors szárnyakat: 

Lelkem szárnya szabad akarat; 

Tudom: kelet felől korány, 

Nyugatra éj vagyon, 

Északra fagy, meleg hon délre. 

Lelkem akármelyik vidékre 

Repülhet szabadon! 



Halkan járjatok, ne beszéljetek... 

Hadd nyúgodjék a haldokló beteg! 

Imé a természet halálra vál, 

Eltépett, sárgult koszorúinál; 

Lehullt fájáról a zöld lombozat, 

Mi ünnepélyes fájó pillanat ...! 



Terebély fádon, oh lét és idő! 

Levélként emberek milljója nő; 

Ott együtt lakik az ősz és tavasz, 

Ez a levél hull, most zöldül ki az. 

Ágaidról az elmúlás szele 

Ha fog fuvallni le ...? 



A temetőbe ki ...! barátomat 

Látogatom meg a sírhant alatt. 

Ha meleg -e még ajka, kebele? 

Oly régen nem beszéltem már vele! 

Leülök a puszta sirhalmon, 

S mit beszél a csend... hallom, hallom! 



Én a hant felett, ő a hant alatt, 

Úgy kibeszéltem véle magamat ...! 

Igen, igen! vágy és emlékezet 

Nyelvén, az élő a holttal beszél; 

A vándor darvat vágya elviszi 

Kiesb hazába, hol nem éri tél. 



Üdvöz légy, uj életnek vágya! 

Te biztos úti levelem: 

Utánad én a jobb világot 

Tudom, hogy meglelem ...! 



Mi szép a mennybolt éjszaka! 

Mi szépen ragyog csillaga! 

Oh melyikben lelek hazát, 

Ha majd szívütésim megállnak, 

S nyugodtan mondok a világnak 

Jó éjszakát... jó éjszakát ...?! 



Miként az esthajnal csendében 

Zengő harangszó halkan elhal; 

Halkan elhalt, elzengett a dal... 

De a buzgó dalnok lelkében, 

Mint a harang múló szózatja: 

Zengelmét még viszhangoztatja. 

