


Mély ámulattal függ rajtad szemem, 

Te messze tengerek 

Tündér fecskéje... bűvös lány ...! vagy oh 

Minek nevezzelek? 

Méltó nevet mert millió világok 

Nyelvén számodra nem, - oh nem találok! 



Mért hagytad el fényes hazád? hiszen 

Innét is oda jár, 

Szebb világot látni a gondolat, 

E költöző madár! 

Nem félsz: hogy a szellő, tavasz s a hajnal 

Utánad jőnek egyszer bús sohajjal? 



Varázstenger tajtéka s gyöngyiről 

Álmodtam egykoron; 

Aranyló árvalányhaj lebegett 

A fényes partokon. 

Tajték s gyöngy itt van, melled- és szemedben, 

Az árvalányhaj sárga fürteidben! 



Magad vagy a tenger... magad vagy a 

Bűbűjak tengere ...! 

Melynek végetlenén fárad s kihal 

A szem tekintete; 

Jobb is, ha örvényit nem látja, melynek 

Mélységei lelket, nyugtot benyelnek! 



Világtalan valék. ma nyiltak fel 

Először szemeim; 

Talán hogy látni itt tanuljanak 

E tündér kellemin. 

Mert hisz mit láttam én, mióta élek? 

Éjet ...! ah itt minden hasonlat vétek. 



Az égő napfény csak szememre hoz 

Forgó káprázatot; 

Te, oh csodák csodája, lelkem is 

Bűkörben forgatod! 

A képzelet fenjáró solyma is csak, 

Csak lopva néz fényébe bájaidnak! 



Nézlek, nézlek... s azon gondolkodom: 

Vagy -e te csakugyan? 

S előttem nem egy bűvös jelenet 

Légből szőtt képe van? 

Ah, én nem mernélek illetni... hátha 

Szétfoszlanál, mint éjek látománya! 



S ha létezel: e látható világ 

Elmúlik és helyet 

Megtestesűlt álomképeknek ád... 

Ah, mégis jelenet, 

Ábrándkép vagy te, csak szemünkkel játszván, 

Miként a délibáb, - mint a szivárvány. - 

