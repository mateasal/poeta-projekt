


Lenn fecsketábor nyugtalankodék, 

Majd leszakadt a nagy, terhes ború; 

Villám tüzében megdördült az ég... 

- S kitört a szörnyü égiháború! 



Lipóc várából a várúr fiát, 

- Ki a bércekből tére meg, - 

A völgyi falvacskában érte el 

A zúgó-szárnyu fergeteg. 

S hogy elvárná benn a pogány időt, 

Meghuzta egy kis lak kilincsét; 

Idős jobbágy-embert talála ott, 

S mellette lányát, drága kincsét. 

Az ősz olyan beszédes; 

A lányka oly szemérmes! 

A pad zsurolt, fehér az ágy; 

Kevés jószág, de semmi vágy... 

S az urfi szívesen maradt 

Az egyszerű födél alatt. 



Tejet tévén föl a leányka: 

Pár kínáló szót rebegett! 

S az urfi édesnek találta 

A szót, mint a tejet... 



A vész elmult, - az áldozó nap 

Aranysugárt lövelle szét; 

S az urfi bájosnak találta 

A napot, s a lány súgárzó szemét... 



Melyet a szép leány rakott, 

A tűz fellángolt nyájasan. 

S az urfi érzé, hogy szive, 

Mint a tűz, lángolásba' van... 



Majd megszoritván a lány kis kezét, 

Vállára vette kürtjét, fegyverét, 

S ifjú szivének tarka álmival, 

Merengve járt a késő éjszakán; 

S midőn ágyára dőlt, a vártorony 

Idős kupján piroslott a korány. 



Hónapjai a rövid évnek 

Gyorsan futának, mint jövének. 

Karos székében ült a vár ura, 

Magas várának erkelyén, 

És gondolá: ez mind enyém! 

Tekintvén a föld messze tájira. 

Mellette állt az ifju sarjadék, 

- Sugár hajtás a vén csernek tövében - 

És gondolá: mit ér a dús határ? 

Koldus vagyok, ha nincs a lányka vélem! 

Ki titkon boldogít; miért, miért 

Nem adhatom mindezt szerelmeért ...? 

S merengő lelke, titkos vággyal, 

A csendes falvi lakhoz szárnyal. 

‘ Fiam, mi sürget annyira? 

Talán vár szorgos munka rád? 

Hogy oly gyakran látogatod 

Alant a jobbágyok lakát ... ?' 

» A jó rend és... a nép ügyébe' van, 

Hogy megfordúlok ott ... !« - ‘Édes fiam! 

Mindarra van szem, mely néz; - ne feledd, 

Hogy neked itt, a várban van helyed! 

A pórnak tiszte: szorgos munka és 

Vak hódolat, 

Melyet hiven, csak olykor látható 

Urának ad. 

De hagyjuk ezt a fontosabb miatt; 

Fiú! nézd meg gyér s ősz hajszálimat! 

Az őszi fának elhull levele, 

S kidől gyakran a vén törzsök vele! 

Ha ringaték mosolygó unokát, 

Kor-, s fáradságtól ingó térdemen: 

Meghajtom azt ama hatalmas úr, 

A mord halál előtt, nagy szívesen; 

Menyasszonyt néztem hát részedre ki, 

Kezet hogy nyujts az oltárnál neki !' 



Elhalványult az ifju mint az árny, 

Szó helyt, sohaj szakadt föl ajkain; 

Míg a fellázadt természet szava 

Végigdördűlt a bércek ormain. 



Vihartól védő ákácfáinál, 

A jobbágy szalmás házikója áll; 

Az est szelében ingó galy felett, 

Pár őszi lomb sápadtan reszketett. 

Alatta halvány, szótalan leányka 

Borult az urfi keblére s nyakába... 

Ez vérző szívvel kínosan 

Mondá el apjának határzatát; 

Amaz kétségbeesve, görcsösen 

Ölelte át a szép ifjú nyakát. 

És vallomása szívzuzó vala: 

Keble alatt uj élet dobogott... 

Anyává lőn a lángnak általa, 

Mely túlözönlő hévvel lobogott. 

Szegény, szegény leány! 

Vihart hozott neked szerelmet! 

S im a vihar letört... 

Eldúlván a szűz rózsakelyhet! 

Mi van több: kéj -e avvagy gyötrelem, 

Csodás világodban, vak szerelem?! 



Napok mulának, s hajthatlan maradt 

A vár uránál az érc-akarat. 

Ott állt az ifju, s új arája 

Szerelmesen tekinte rája, 

Mert szép ifjú volt a most bús vitéz, 

Pillantása hő, szava mint a méz; 

Tartása harcias, de nem kemény, 

Szemében lángolt hóditási fény. 

A kopját vetni emberül tudá, 

Villám lőn a kard, ha megforgatá; 

S ha tolla járt a zengő tamburán: 

A sziv dobogni kezde szép dalán. 

S mindez mit ér most ...? szíve zuzva van! 

Jár tántorogva, némán, nyugtalan... 

Ijesztő váz a vendégek sorában, 

Kik usznak a kehely s tánc mámorában. 



Fényben pazar, boldogságban szegény 

Nászünnep áll Lipóc várába' fenn. 

Kinszenvedésben dús, hitben szegény 

Nő nyög, sohajt a pórviskóba' lenn. 

Szeméből forró köny ömöl, 

Keresztvíz a forró könynek hullása: 

Fürösztvén kisded gyermeket, 

Ki bár a kínos életet ne lássa! 

Rögtön megálltak könnyei... 

S kit reszketeg karjára vőn: 

Nézé a halvány csecsemőt, 

Sokáig, némán és merőn. 

S e csendből, melyben szörnyü harc vala, - 

Most megrázkódva felriadt, 

A bérci várnak termiből 

Lezúgó nászi zaj miatt. 

Beteg, lelkét ezer 

Káprázó képek ostromlák körül: 

Zavart emlékezet... 

Hüség... gyalázat... hit... rendetlenül. 



És ágyát, melyet fájdalom vete, 

Elhagyta magzatával hirtelen; 

Réten, mezőkön tántorogva ment: 

Fehér kisértet, sötét éjjelen. 



Midőn a bérctetőre ért, 

- A várnak általellenében - 

A nászi nép vigalma közt, 

Éjfélt ütött az óra épen. 

Általbámult a zajgó vár felé... 

Kis gyermekét szivére ölelé, 

S a szikla párkányára lépe, 

Hol mélység tátongott eléje... 

Szivén kétség, arcán zavar, 

Szegény nő, tán halni akar? 

S készül magát a mélybe vetni, 

Gyalázatot, kint eltemetni ...? 

Igen... még a várhoz pillantva át: 

Megcsókolá utószor magzatát, 

S beállt a vég, a szörnyü pillanat, 

Bukásra ingadoztak lábai... 

De míg elmulnék egy rövidke perc: 

Kővé meredtek minden tagjai. 

S a barna sziklacsúcs felett, 

Hideg szobor emelkedett. 

A vígadó várból pedig 

Az éj felén, 

Örökre eltűnt a fiú, 

A vőlegény. 



Hová lőn a fény, és a vígalom? 

Lipócvár puszta, század-dulta rom; 



Ki a falak felett parancsola: 

Nevével, mint az árnyék elhala; 



De a kőasszony áll a bérc felett, 

Fogván ölében a kis gyermeket. 

