


Mi az, mi a kebel 

Húrját hangokra költi fel, 

Hogy annak érzését 

Az ajk szavakban zengje el? 



A hálás tisztelet, 

Mely benne hőn-lobogva ég, 

Sohajtja: boldogúl 

Éltesse még soká az ég. 



És bár az év repűl, 

Virágait zavartalan 

A boldogság ölén 

Mosolygva szedjed untalan. 



A megelégedés, 

Karjára fűzve tégedet, 

A földi baj között 

Bizton vezesse éltedet. 



Még sokszor érjed ez 

Ohajtva várt nap reggelét (estvéjét) 

S fogadd most kedvesen 

Szivem hálás tiszteletét. 



A sárga ősz nem ad 

Koszorunak báj virágot 

Lehulltak a lombok, 

Nem találok már zöld ágot. 



De érzelmeimből 

Fűzök számodra koszorut, 

Amelyben kívánom: 

Ne lásson szép eged borut. 



Fogadd, midőn hangzik 

Hű tisztelődnek ajkain: 

Élj soká s boldogúl, 

Örökre tisztelt Katalin!! 



Mint hajós a vig folyamnak 

Rengető hullámain 

Rámosolygó part felé száll 

Lanyha szellő szárnyain: 

Nyugszik a szél, csendes a hab 

És felette nyilt az ég, 

S rajta fényözönt bocsátva 

A dicső nap képe ég, 

Zajtalan légyen körűled 

Igy az élet tengere, 

Rád borútlanul mosolygjon 

A derült ég tűköre. 



S mint tavaszkor rózsa nyílik 

Minden éled és örül, 

Megelégedés s boldogság 

Ugy mosolygjanak körül. 



S most midőn egy év feletted 

Tünő szárnyon elrepűlt 

És az újnak szép koránya 

Rózsa fényben rád derűlt: 

Fogadd szivem üdvözletét 

A tisztelet hangjain 

Élj boldogul, a tisztelet (vagy: tiszteletem) 

Méltó tárgya Katalin! 

