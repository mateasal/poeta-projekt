


Nyugszik a nap. - A lugasban 

Kettecskén beszélgetünk; 

Lábainknál, a homokban 

Játszadoz kis gyermekünk. 

Borúl a táj, ködlik a tó 

S a part, melyet habja mos; 

Csak a magas jegenyefák 

Sudara még aranyos. 



A zöld halmot, szürke bércet 

Mély sötétség zárja már; 

Szűkebb szűkebb udvarával 

Összefut a láthatár. 

E lugas a nagy világból 

Mindaz amit láthatunk; 

Egész világ ez minékünk: 

- Mind a hárman itt vagyunk! 



Megenyhűlt a nap hősége, 

A lég könnyű, lágy-meleg: 

Hull a harmat, illat árad, 

Virágbimbók feslenek. 

Mint a csendes éji szellő 

A virágos bokrokat, 

Mely a lelket hajtogatja: 

Szelíd, szent a gondolat. 



A nyugvó föld alkot, éltet, 

Keble rózsákkal tele, 

Mint anyának álma közt is 

Emlőin függ kisdede. 

Oda-fenn a csillagos menny, - 

Oh azok a csillagok ...! 

Lelkünk e szép nyári estén 

Rajtok úgy elandalog! 



Jer, jer! hajtsd le vállaimra, 

Hajtsd le hívem, a fejed: 

E tündér-szép nyári éjet 

Hadd virasszam át veled! 

Szerelmednek horgonyával 

- Mint hajót a tengeren, - 

Lelkem álma örvényének 

Bizton által-engedem! 



Belefáradt játékába, 

S elaludt a kis gyerek; 

Kacaj támad kisded ajkán... 

Most is játszik, enyeleg. 

Félve állnak őrt felette 

Szép reményünk, gondjaink: 

- Ah, egy kisded sír felett már 

Szomorú fűz lombja ing! 



Ő, ki nyugszik anyja keblén 

És pihegve rá-simúl, 

Te, ki tartod karjaid közt, 

S átmelegszel álmitúl; 

Én, ki látlak, én ki birlak, 

És lelkem reng, mint a hab... 

Ki tudná, hogy hármunk közül 

Melyik már a boldogabb!? 



Jártam a zajos világot, 

Ösmerem jól csábjait; 

S a természet lőn barátom, 

Itt nyugodtam meg, csak itt ...! 

Tarts sokáig, édes érzés! 

Jőjj el ismét, boldog est! 

S én a zajgó nagy világot 

Elfelejtem örömest! 

