


Halvány holdfényben, halk morajban, 

Mely a kárpáti tájakon van, 

Elszenderűlvén nyári éjen: 

Álmad könnyű és tiszta lészen, 



S úgy tetszik néha: lágymeleg szél 

Leng által arcod s fürteidnél; 

S hogy ajkad az éji lepének 

Lágy szárnyacskája verdesé meg. 



Nem, az nem szellő s éji lepke... 

Ki gyöngéden nyúl fürteidbe, 

És ujjával arcod érinti: 

Átlebbenő kárpáti villi. 



Ő az, ki nyughelyedre jő, - hol 

Föléd hajlik, megnéz... megcsókol; 

Hogy álmaidból észrevégye; 

Nem te vagy -e várt vőlegénye? 



A Tátra vadregényes tájain, 

Hol édes és könnyű a lég, 

Melyben megtisztul az érzelem, kedély, 

Két szerető lélek lakék. 

Miként a fenyves télbe ', nyárba zöld: 

Hüségök meg nem hervada; 

Mint a meleg forrást nem éri fagy: 

Szerelmök el nem hűl vala. 



Lepének a tavasz rövid, 

Az év is olyan volt nekik; 

Vész volt az égen, vagy szivárvány, 

Virágban állt a föld, vagy sárgán: 

Csak egymást látták szemeik, 

Csak egymást érzék lelkeik. 



Az ifjat sorsa utra inté, 

Még ők nem váltak el soha; 

Nem ösmerék: a búcsuvétel 

Fájdalma, kéje micsoda? 

S lelkök előre reng és zajdúl, 

Mint a tó a közel vihartúl. 



És szólt az ifju: ‘édesem! 

Ne rengjen bánat lelkeden! 

Jegyezd meg a havasi rózsát, 

Mely nyílt e mái hajnalon: 

Meglásd, még el nem hullt virága, 

S ölelni fog lelkem, karom! 



És mátkám légy e pillanattól... 

Menyasszonyúl jegyezlek el, - 

Megjöttöm perce összeköt majd 

Szent, oldhatatlan esküvel. 

Ne dúljon bánat lelkeden, 

Szeress... légy nyugton, édesem !' 



És mátkagyűrűt vont újjára, 

Mátkacsókot nyomott ajkára; 

Kéjben, kínban rebegtenek: 

Isten veled! Isten veled! 



Elment az ifju. Fényes reg vala, 

Csak a hölgy lelke volt setét; 

A rózsát megjegyezte, - s a bucsú- 

Könnyel már várta kedvesét. 



Várt a leány, várt... ő virág vala, 

Melynek csupán szűk harmatcsepp ad a 

Nyárnak hevében tengő életet. 

A szerető hölgy virágéletén 

Tengető harmatcsepp volt a remény... 

- A jegyzett rózsán illat lebegett. 



És jött ifjától híradás: 

Kilenc nap! és otthon... veled ...! 

Villanyütésként járta által 

Lelkét a boldog üzenet. 



Hetednap mulva várj reám! 

A hírnök újra megjelen; 

S most szíve csaknem megszakadt: 

Harmadnap mulva édesem! 



Várván jegyesét a mondott napon, 

A közel bérc magaslatán: 

A féltett boldogság sejtelmiben, 

Felmagasztalva lőn a lány. 



Feszűlve volt már szíve, mint a húr... 

Mely elpattan, vagy csengő hangot ad; 

Fürtin fehérlő mátkakoszorú, 

Tagján elömlő hószín patyolat. 



S nem jött a vőlegény... a mátkalány 

Lelkén ábrándos hit kele: 

Hogy híve megjön naplementekor... 

- Sápad a rózsa levele. 

Most fényzománcos fellegek 

Csoportja nyúgaton lebeg, 

» Ah... e piros sugár, bucsúsugár! 

A nap leszáll... leszáll ...« 

.............................. 

.............................. 

Halk esti szél suhan, 

A havasi-rózsa oda van... 

Ah!... a feszűlt hur zendűl, vagy szakad: 

A mátka szíve megszakad ...! 



Mi lesz a holt virág illatja? 

Elpárolog... megsemmisűl ...? 

Szerelem és hűség hová lesz: 

Ha a szív megtörik, kihűl ...? 

Be nem váltott remény, örök vágy, 

Célkergető szívérzemények! 

Új alakkal, új működéssel, 

Ti többé meg nem jelennétek ... !? 

.............................. 

.............................. 

Megholt a lány, érzelme ölte meg... 

De vágy, hüség és szerelem: 

Virágillatként nem párolgva el, 

Szívén maradtak melegen. 

És a megoszlás szellemével, 

Új alakért küzdöttenek, 



Víttak... víttak... míg megnyerék; 

Mely könnyű, tiszta mint a lég, 

S átlátszó lőn, mint az üveg. 

S éjfélkor angyalmosolygással, 

A holdnak rezgő fényiben, 

A szép menyasszony hű képmása 

Lebbent a légbe nesztelen. 

A légbe szállt fel... villi lőn! 

A Kárpátoknak villije; 

Lengvén a kedves táj felett, 

Hol boldog volt, hol szeretett, 

Hová meleg vágy köti le. 



A holt menyasszony villi lőn, 

S lebegvén fenn a levegőn: 

Hozzá rokontársak jövének, 

Mint ő, oly ifjak, oly fehérek... 

Mert villi lészen a kimult ara, 

Ha életében tiszta s hű vala, 

Villi, szelíd szellemszerű lény; 

Nem halandó, nem halhatatlan, 

Ki szánó földi vőlegényén 

Függ vágy- s szerelmi gondolatban. 

S nászünnepélyre várva, megjelen 

Nyugalmas éjeken. 



A villik fellebbentek messzire, 

A hold sugárin meg lejöttenek; 

Majd függtek síma sziklák lapjain, 

Mint oltárképen az angyalfejek. 

Körűlguggolták a tengerszemet, 

Elfogták a lidércet röptiben, 

S a zuhatag porában fördve meg, 

Felcsaptak, mint fehér galambsereg, 

És táncra keltek, így dalolva fenn: 



Szűlj harmatot, oh ég! 

S hintsd várt jegyesemnek utára! 

Oh vond ide holdnak 

Bűbájos erője, sugára! 

Nem hervadoz a koszorú fejemen: 

Ah... nászvigalomra közelg jegyesem! 

Jer, jer deli ifju! 

A perc halad, oh hova késel? 

A légi menyasszony 

Vár tiszta, fehér kebelével! 

Földön halovány és hideg a szerelem, 

Szebb nászörömökre siess, jegyesem! 



Mint egy ifjú közelg... alakját 

A villik gyorsan felragadják, 

Hah! ott... ott... hordják a magasban... 

Szegény halandó! szédelg, ájúl, 

A légi tánc kezdődik újra, 

S dal zeng a villik ajakárúl: 



Jer táncra, enyém vagy! 

Jer, jer jegyesem! 

Ölelj meg, ölelj meg 

Nászünnepeden! 

Nem földi gyönyör, mit 

Hű légi arád ad: 

Mely csókja hevében 

Lelkedre kiárad! 



Ajka halovány... 

Ah nyisd fel alélt szemeid... 

Mátkád kebelén, 

Fenn tiszta világba' vagy itt! 

Ölelj meg, ölelj meg, 

Jer táncra velem! 

Nászünneped éjén 

Vár a szerelem! 



Foly még a tánc, a villik ajkai 

Még zengenek; 

De földi szívben túlvilági kéj 

Nem férve meg: 

Megtört alatta, mint a túlteljes 

Virág alatt a szár; 

Hidegült ajkra forr a villicsók, 

S a halvány holdsugár. 



Imígyen jár a vőlegény, 

Ki éjszakának idején, 

A villik bűkörébe téved; 

Vőlegényének tartja mindenki, 

S a villitáncban addig ölelik, 

Míg kéjbe hal szivén az élet. 

És rögtön mindent elfeledvén: 

A hő vágy újra nő... 

Hivó dal közt várják az órát, 

Midőn a mátka jő. 



Halvány holdfényben, halk morajban, 

Úgy tetszik néha álmaidban, 

Hogy éji lepke, vagy meleg szél, 

Lengett át arcád- s fürteidnél. 



Nem, az nem szellő s éji lepke... 

Ki gyöngéden nyúl fürteidbe, 

S újjával arcád megérinti: 

Átlebbenő kárpáti villi. 

