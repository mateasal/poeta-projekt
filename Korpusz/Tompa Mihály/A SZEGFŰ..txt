


Illatban úszó ékes kert felett 

Arany szárnyu pillangó repkedett; 

Minden virágnak a szemébe néz, 

Minden virág keblén fogadni kész; 

De ő közöttük nyugtalan repes, 

Mint ki valami ösmerőst keres. 

Ott kúsz hajnalka a zöld pázsiton, 

Mosolyg a rózsa és a liliom, 

Ott a százszorszép s égőszerelem: 

De ő le nem lép egy virágra sem. 



Midőn fut, fárad és haszontalan, 

Szegény lepkének nagy bánatja van! 

S ajkán imígyen szól a fájdalom: 

- Keresztűl egy összetört sóhajon - 

Ah, hol van ő, kit hű lelkem szeret? 

Illatos szegfű, mi történt veled!? 

Nyájas szavakkal nemrég hagytam itt, - 

A kertnek többi szép virágait 

Diszben virulva helyökön lelem, - 

Csak őt nem, aki legdrágább nekem! 

Édes virágok, jó szomszédai! 

Nem tudnátok hírt róla mondani? 



S egy szikár özvegy szólt, a rozmarin, 

Gyorsan peregvén a szó ajkain: 

Szegény barátnőm és szomszédomon 

Mi történt? ah én legjobban tudom! 

Ha én rám hallgat, nekem szót fogad: 

Nem siratnád most szép virágodat! 

De elragadta a világ nagyon, - 

Miért éltével lakolt, fájdalom! 



Szép volt a szegfű, színe, illata 

A kertben áttündökle, áthata; 

S szépség a szívnek csak kínjára van, 

Mert hisz aki szép, mind boldogtalan! 

Az fényes átok, édes kárhozat, 

Gyöngy, mit a csiga méhébe fogad; 

Rosz szellemektől bérlett hatalom, 

Ha bírod: kísért, bűvös súlya nyom. 

Fény, mely száz szembe bájolón nevet, 

De egy kebelnek sem ád meleget; 

Magát emészti föl hévségiben, 

Csábítni tud, de boldogítni nem! 



Szép volt a szegfű, és szépséginek 

Az egész világ hódol, hízeleg; 

Boldog volt: kit bár távol, megcsapa 

Széjjel-terjengő édes illata. 

Egy mosolygásért bűvös ajakán: 

Sok szerelmes meg is halt volna tán! 



S a boldog, a kevély virág körűl 

Van még a lég is kéjül, gyönyörűl. 

Pillangók jönnek édes mézes ajkkal, 

Bibor-képpel mosolyg reá a hajnal; 

Az éjnek gyöngéd ifju gyermeke 

A harmat, titkon édeleg vele. 

Enyhitni kész a lágy hűvös fuvallat, 

Ha a napfény heves csókján ellankad, 

... Ah! a boldog, kevély virág körűl 

Van még a lég is kéjül, öröműl; 



S mi a gyönyörnek véget vet vala: 

Nincs semmi ok! - csak... a gyönyör maga; 

A szegfű bágyadt, - elszórt, - halavány, 

Gyötri valami nem ösmert hiány. 

Ohajt s megún szellős napsugarat, 

Bántja, ha eljő, fáj ha elmarad; 

Epesztő vágya van, s ha teljesűl: 

Elfordul attól bús-kedvetlenűl... 



Mitől remeg? mit óhajt? mit szeret? 

Kérdő szivében nincs rá felelet ...! 

Érdeket, ingert nem lel semmiben, 

Most merev félhalott, majd nyugtalan; 

Szépsége... boldogsága... élete... 

Illat... lég... szerelem terhére van! 

Kedélye érzéketlen álhalott... 

Ah! a gyönyörrel tultelt, tullakott! 



Ez állapot nem is tartott soká 

- Szavát az özvegy ekkép folytatá, - 

Szegény szomszédom egy hűs reggelen: 

Halványan leltem, - és élettelen! 

Nem tudja senki, hogy történt vele? 

De szegény virág öngyilkos leve! 

Vizsgáltam kelyhét, megrepedve volt! 

Szét-tépte dús, tulteljes szirmait... 

Minő ifjú még, mi boldog, mi szép! 

S már csak illatja, lelke szárnyal itt. 



A lepke megy... s a virágok között 

A szegfű kórója búsan zörög... 

