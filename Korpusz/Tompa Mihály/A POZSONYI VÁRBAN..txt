


Fennáll még a rideg, kopasz fal, 

Repedt, hullongó boltozattal, 

Párkányzatán avar tenyész; 

Rajt annyi seb van, annyi csorba, 

S áll, mert oly multtal dőlni romba, 

Talán a kőnek is nehéz. 



Mikor még itt délceg leventék 

A tért s udvart viszhangra kelték!... 

Nap és éjjel szállott, szökött... 

Ha küzde a kard, - a szabad szó, 

Vagy ünnep állt: fényes, zajongó 

Élet volt e falak között! 



Midőn ama fejedelmi asszony, 

Köny folyván a felséges arcon - 

Kisded fiával itt megállt, 

S a szörnyü vészt festvén beszéde: 

Sorsát a hű nemzet kezébe 

Tevé le - s várt éltet halált... 



És a szivek fellángolának, 

És a szablyák kivillanának, 

Feledve lőn sok újolag... 

Haljunk meg!... hangzott fel viharzón, 

S megint szilárdan álla a trón... 

Oh mert e nép hős és lovag! 



De az idő olyan kegyetlen! 

Pusztít erős, fényes müvekben, 

Falat s oltárt a földre vet; 

S apjok hitétől elszakasztva: 

Uj egyházba, uj áldozatra 

Téríti át a népeket. 



E puszta rom tán még felépül... 

De bár eltűnik is kövérül 

A romladás zöldes moha: 

A régi tűz fellángolása, 

A régi szó felharsogása 

Nem újul meg többé soha! 

