


Ha megpillantom a lapok 

Hasábjain neved: 

Elolvasás nélkül tudom 

Avult eszméidet; 

Mert egyre-másra, verseid 

Során nem látni mást; 

Mint egy kopottra énekelt 

Üres hasonlitást. 



Két szó kínoz kegyetlenűl, 

S te, két szót untalan! 



Ég és leány, kezed között 

Mi szörnyű kínba' van! 

Nap, hold s milljó csillagnak is 

Van addig melege, 

Mig hölgyed szép lesz, mint az új 

Teremtés reggele! 



Lányod ha sír, ásit, nevet, 

Eszik, iszik, szalad: 

Szivárványból csinálsz neki 

Szoknyát és szárnyakat! 

Ajk, szem, fül, orr, fog és köröm, 

Szerelmed angyalán, 

Az égben készül, még pedig 

Megrendelés után. 



Hétszer jaj annak, aki tán 

Olvassa verseid: 

Mert előtte ég és leány 

Rögtön sokat veszit. 

Meghűl nála a szerelem, 

Meg az imádkozás, 

Isten bocsássa bűnödet, 

Szerencsétlen dudás! 



S költőnek csúfol a világ! 

Felőlem ám legyen... 

Bár erre gúnyosan nevet 

Apoll a szent hegyen, 

És mintha hallanám, minő 

Józan tanácsot ad: 

Akaszd fűzfára szaporán, 

Lantod mellé - magad! 



Versgyártási kinodban, így 

Föllengezél minap: 

- Melyért a halhatatlanság 

Még üstöködbe kap! - 

» Ha kedvesem mosolygva sír: 

Szép mint a május-ég; 

Melyen lehulló csepp között 

A nap sugára ég !« 



Beh meglepő egy gondolat! 

Mi új, mi nagyszerű! 

Gyémánt foglalványt érdemel 

Benne minden betű! 

Csak azt fájlalja a világ 

Kimondhatatlanúl: 

Hogy itt a dalnak vége van 

Egész váratlanúl. 



No de se' baj! bevégzem én: 

Az ég ha sír s nevet, 

Azaz, ha ejt napfény között 

Nagy eső-cseppeket: 

A zöld halom s a sík mező 

Növényeit, - vagy a- 

Mi versedről is szent igaz, - 

Elcsapja a ragya. 

