


Szép nap viradt fel Széphalomra, 

A honra szép, nagy nap viradt; 

Zendűljön és lapály víg zaj miatt! 

Az őszi lomb sárgán omol bár: 

Mulasson itt élet, mosoly! 

Rózsát hozzon a vad folyondár, 

Mely e mohos sirkőre foly! 



Ki nyugszik itt, csendes ligetben? - 

A sokaság ösméri jól, 

Mely erre néz s tolong lélekben, 

A négy folyam tájékiról. 

Eljutni oly könnyű idáig! 

Az ég a sirhalom felett 

Örök fényben dereng, világlik... 

Mig a föld vérnyommal fedett. 



Mert érdemére halhatatlan, 

De nem várt rá virágos út; 

Vérzett nehéz viadalokban, - 

Felé ezer hullám tolúlt, 

S mig folyt - sokáig folyt - az élet: 

Viszály nem szünt, hab nem lohadt; 

Pazar kézzel hinté a végzet 

Lábához a sárkány-fogat. 



A törpeség, a bűn, a vakság, 

Agyarkodott, ment ellene; 

Szégyenlék őt és megtagadták 

Kik egy vérből voltak vele; 

S élet, világ mit tőle megvont: 

Tán tűzhelyén föllelve lőn? 

Ült homlokán itt is rideg gond... 

- Örök felleg, magas tetőn. 



Ki jő s profétál, bére: vad méz, 

Szőrköntös és - fejére kő; 

De mégis, hogy nem értik, az lész 

A gyilkoló, a leverő! 

Itt sem maradt el átka, sérve. - 

Majd nyomta a börtön fala; 

De itt is csak céljának éle, 

Mivel ő »hív és nagy vala !« 



S vajjon mi, - kik ma ünnepelvén 

Emlékezünk, álmélkodunk -: 

Busúlásnak szóljunk -e nyelvén, 

Zöld mirtuszát lépvén magunk? 

Hozzá vigyük mult szenvedésit 

A mennybe föl s a föld alá? 

Fájlaljuk, hogy fényben nem élt itt? 

Midőn ő azt »nem fájlalá !« 



Nem, nem, Dicső! mi büszkeségünk! 

Öröm zendűl az ajkakon! 

Dicsőséged, melyről beszélünk, 

Kínt, életet zománcba von! 

Hiszen - mikép zord fellegekben 

Küld újitó esőt az ég -: 

Átokszerű küzdelmeidben 

Ez a nemzet megáldaték. 



Volt úgy, hogy ez feledve kábán, 

A nyelv, a hon mi szent nevek: 

A siető enyészet ágyán 

Lőn öntudat-vesztett beteg; 

Támadt igaz, ki hangosan szólt, 

Epesztvén a nép bűnei... 

De - mint a szívütés az alvót - 

Nem birta azt felkölteni. 



Te megjövél, - szeretve jobban 

A hon ügyét, mint tenmagad! - 

S az alvó tűz gyors lángra lobban, 

A lélekzet megint szabad. 

Az első hév eszmélet óta, 

S hogy fürteid már fedte zuz: 

Lelket lopál veszőbe, holtba, 

Te új, dicső Prométheusz. 



Nem állottál a nyelv ügyéhez 

Hideg, gyarló kézművesűl: 

De mint akit tengése vérez, 

S virúlatán függ, lelkesűl. 

Ástál, - sok kincset rom fedett el - 

Sokat teremte szellemed, 

S az ó erő uj kellemekkel 

Testvér gyanánt ölelkezett. 



Ura a dús, de zord anyagnak, 

S az izlésnek nagy mestere! 

Hő csókjától a Géniusznak 

Lelked kettős kegyet nyere! 

Kezedben a kőből szobor vált, 

Min ült merész kecs és szabály; 

A szó hő dalba hangozott át, - 

Nem csak bányász, müvész valál! 



A szép közös kincs: - érte mentél 

Élő és holt népek közé. - 

Kisded elmét karodra vettél; 

Az álmost szód ösztönözé. - 

Lelkednek, szent, izzó hevétől 

Érdek, harag széthamvadott... 

Kiáltván az oltár kövéről, 

Oda gyüjtél lelkest, nagyot! 



És zeng apáink drága nyelve! 

Ingó szellő, zugó vihar, - 

Mi szép: gyöngéd érzést lehelve, 

S midőn a harc terén rivall! 

Élet - halál, bú - s kedvre megnyer, 

Igéiben bűbáj lakik... 

Behat, mint a kétélü fegyver, 

Mind a velők oszlásáig! 



Zeng, és mi élünk ...! annyi villám 

Nem sujthatá le a magyart; 

Velünk az ég kegyelme nyilván... 

S őrlelkeink véd-karja tart! 

Élünk, élünk ...! s milliók remélnek, 

Vevén ajkad nyilt jóslatát: 

Mellyel népünk' nagy, büszke népek 

Müvelt sorába állatád! 



Oh Szent! melyért küszködve éltél, 

- Sorsán kiontva lelkedet, - 

Ez ünneplés öröm-tüzénél: 

Lásd nemzeted, halld nyelvedet!! 

Mi üdvadóbb: az égi pálma, 

Mely ott borítja fürteid? 

Vagy ez a nép, mely itten áll ma? 

Vagy ez a hang, mely istenít? 



Igaz valál, - emléked áldott! 

Haló-földed szent, éltedért; 

Szűlt sok jelest, nem szülte párod 

Egy század, míg végére ért; 

Mit mondjunk jőve hült porodhoz? 

Áldás és fény nagy neveden! 

S amely nyelvén s lelkében hordoz, 

Áldás és fény a nemzeten! 

