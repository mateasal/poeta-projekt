


Beteltem e lármás világgal, 

Fénye s zaja unalmat ad; 

Olcsó örömpohara nem kell! 

Megkeseríté ajkamat... 

Mint a vándort az erdő hűse, 

Más, szebb napok varázsa von, - 

Csendes, boldog családi élet, 

Feléd, feléd sóhajtozom! 



Az én lelkem gazdátlan hárfa, 

Hurozva van, mégsem zeneg; 

Ah, mert hiányzik a szelíd kéz, 

Mely nyájasan pendítse meg! 

S mint a gyöngy a tengerhomokban, 

Igy elvész annyi szép dalom... 

Csendes, boldog családi élet, 

Feléd, feléd sóhajtozom! 



Egy lelkes, jó nőt adj nekem csak, 

Nem kérek, oh sors! egyebet, 

Egy lelkes szép nőt; és ölébe 

Két szöszke, csacska gyermeket! 

Ah ...! e kép úgy ringatja lelkem: 

Mint madárt szellő a galyon; 

S csendes, boldog stb... 



Én lennék a vihartűrő cser, 

Ifjú repkény szép hitvesem; 

Rám-folyna hűsége - s karával, 

S minő kéj lenne: védenem! 

Nincs senkim most az emberek közt, 

Ő lenne nő, barát, rokon; 

Csendes, boldog stb... 



Nyájas kandallóm, kis szobámban 

Világot áraszt s meleget; 

Világ- s meleggel töltené be 

Szerető lelke lelkemet! 

S lenne két szép fehér galambunk; 

Megelégedés, nyúgalom... 

Csendes, boldog stb... 



S a két szép gyermek! kis fiammal 

Futosva fűzfa-paripán: 

Játszván a bábuzó leánnyal, 

Kiáltoznék: apám, apám! 

Majd vesszőcskét törvén kezökbe: 

Futnék - hogy űzzenek nyomon; 

Csendes, boldog stb. 



S mennyit regélnék este! s álom 

Nyomván el anyjok kebelén; 

A felpirult forró kis ajkat 

Csókomban megföröszteném. 

Ah, nyájas, messze képek ...! búsan 

Ülök most az esthajnalon; 

S csendes, boldog stb. 

