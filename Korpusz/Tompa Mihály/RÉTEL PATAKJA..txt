


Jöve magyaroknak 

Elszakadott ága, 

Jó szerencse hozta 

Ebbe az országba. 

A Tisza s Bodrog közt 

Nagy vitézlő népek 

Megtelepedének. 



Mint a nyárfa, ahol 

Szereti a földet, 

Gyököt ver, ágat hajt, 

S nő amig csak nőhet: 

Magyarságnak fája 

A boldog vidékben 

Bokrosodik szépen. 



És mellette nyulánk 

Ideges fiaknak: 

Mint a teljes bimbó, 

Szép szüzek fakadnak. 

Szemlélvén a vezér 

E dús nemzedéket, 

Örömet s bút érzett. 



Maholnap népemnek 

Bizony szük lesz e tér! 

De megnyugodt ebben: 

Kirajzik, ha nem fér; 

S ha élek, tán én is 

Egykor otthon alszom 

Távol Dunaparton. 



S nyugot felé nézvén 

Hősi melle tágul; 

Megszólit egy vitézt 

Vitézek sokábul: 

Eredj követképen 

Tótoknak földére! 

Tőlük földet kérve. 



Ne kivánj most sokat, 

Kérd csak a Sajóig; 

Ha megadják: velök 

Frigyet kötünk holtig. 

Mit tapasztalsz pedig, 

Vitéz szolgám, Rétel: 

Hozd meg és beszéld el! 



Elment s vissza nem tért 

Elég nap multára; 

Követét a vezér 

Mind hiába várta; 

Arra neki mordul 

S népével legottan 

Tótok földén toppan. 



Küldöttem jó szivvel 

Követet hozzátok; 

Ki ha meg nem kerül: 

Majd megsiratjátok! 

Tótok fejdelmének 

Keserün megbánja 

Népe, tartománya! 



Azok megrémülnek 

Élitől a szónak; 

De mentik magokat 

S erősen szabódnak: 

Bizony, hogy nem láttuk, 

Nem beszéltünk véle, 

Magyarok vezére! 



Ennyi volt a beszéd, 

A két fél beszéde; 

Azután a kard szólt 

A hősek kezébe; 

Tótok hadát, népét 

Magyarok elsöprik... 

- Tudjátok a többit. 



Rételnek pediglen 

Se híre, se hamva; 

Mert ahogy elindult 

S ment sebes vágtatva: 

Halálos veszélybe 

Hozta egy boszorkány, 

Boszankodván dolgán. 



- Igy mondá ugyanis 

Tótok fejedelme: 

Ha ki magyarból a 

Határon átkelne, 

Erővel, fortéllyal 

Mind elveszessétek... 

Jót mondok én néktek' - 



S leguggol boszorkány: 

Nagy fekete holló; 

Hogy mikor felreppen, 

Megugorjék a ló; 

S lováról leveszvén, 

Menten nyakát szegje 

Magyarok követje. 



Aztán, mint az orsót 

Nyomta sarkát földre; 

S forgott, mig forgó szél 

Nem támadt belőle; 

Akkor oszlopával 

Lóra, lovagra dőlt, 

Leverni mindkettőt. 



De a ló nem bokros, 

Hogy megugrott volna; 

S forgószél nem erős 

Őt levenni róla; 

Csupán a por ragadt 

Rétel szakállára, 

Ennyi volt a kára. 



Patak szélin ül meg 

Most az ördögborda; 

Ott terem, akit vár, 

Mert azt villám hordta; 

Hős mond: az átjáró 

Hol van itt, anyókám? 

S amaz felel, szólván: 



Kettő az átjáró... 

Ezen itt a bátrak, 

Amazon pediglen 

A félénkek járnak. 

Balkézre közelebb, 

Jobbkézre hamarabb... 

Ki milyen, arra csap! 



Neki-ugrat Rétel 

Baltul a folyamnak, 

Holott gonosz örvény 

Tekergési vannak; 

A rút boszorkánynak 

Abban kedve telvén, 

Mint vergődik a mén, 



Mely rúg, vág, hogy lába 

Nem talál keményet; 

S midőn keményet ér: 

Nem jó a fejének. 

Felütődik egyszer 

Sisakja hegyével 

S oda-vesz hős Rétel. 



Haragos is, bús is 

Magyarok vezére: 

Nem lelvén elsikkadt 

Kedves emberére. 

Se hire, se hamva... 

Csak a lónyom látszik 

A viznek habjáig. 



És Rétel patakja 

A viz neve lészen; 

És Rétel fiáé 

A vizig egészen. 

Mi cseng-bong, mi vinnyog 

Nagy késő éjjel itt ...? 

- Rétel lova nyerit. 

