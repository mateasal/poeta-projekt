


Hüvös szél fú kelet felől, 

Szegény Erdélyország felől, 

Jegyben járt már régen vélünk, 

Lakodalmat még nem értünk. 

Magyarhaza menyasszonya 

Szép kis ország, 

Jegygyürűnket, koszorúnkat 

Hogy elorzák! 



Meleg szellő fú dél felől, 

Távol Törökország felől. 

Meleg szellő honfi bánat 

Forró sóhajából támadt. 

Édes hazám, Magyarország 

Árva népe! 

Hogy jutottál a bujdosók 

Kenyerére! 



Lanyha szél fú nyugat felől, 

Nyugati országok felől. 

Mi haszna a sok beszédnek, 

Ha nem tesztek, lanyha népek? 

Édes hazám, gyász példád beh 

Hűn mutatja: 

Egyik nép a másikat hogy 

Veszni hagyja. 



Hideg szél fú észak felől, 

Hideg Muszkaország felől. 

Megfagyaszta minket észak: 

A nemzetjog szóbeszéd csak! 

Ki erősebb: űl s parancsol 

A világon, 

Elnyomott népek nyakába 

Hull a járom. 



Indúljatok lanyha szelek, 

Hadd szűnjék a hűvös... meleg... 

Vagy bődűlj meg fagyos orkán, 

Mint a hang a tigris torkán, 

Ronts, eméssz, és dúlni semmit 

Ha már nem kap: 

Megszakadva roggyon össze 

Bősz hatalmad! 

