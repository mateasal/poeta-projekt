


, Tekintsd meg a tájt, melyre hoztalak: 

Homokfedett, szomorú sivatag; 

Hol rekkenőn süt a nap s nincsenek 

Árnyékvető fák s híves kutfejek. 



Gondold meg: ha élned itt kellene! 

Ez a vadak hangos kietlene... 

S mivel tápul kinál: hitvány gyökér, 

Hogy légy, mikép az éhség, ösztövér! 



Lakod nyirkos barlang, setét öböl, 

Hol undok kígyók szeme tündököl; 

Embernek jó s kedves, ha egybegyűl, 

S te itt bolygnál társtalan, egyedűl? 



Jer e vadon pusztából, jer, kövess! 

Az út, melyen viszlek, nem lesz köves; 

Én tagjaid tündéri kényelem 

Hintázó vánkosára helyhetem! 



Drága étkekkel rakom asztalod, 

Csak izlelned kell, nem fogyasztanod! 

És poharad sziniglen töltve lész: 

Borral, mint a tüz, borral, mint a méz. 



Körülted a lég illatot lehel, - 

Fehér, lágy s forró lészen a kebel, 

Melyre hanyatlik kéjittas fejed; 

A szív fél-halott, eszmél, vágy' s feled... 



Jer, jer s kövess: te mindezt birhatod: 

Csak add nekem szavad, szolgálatod! 

Ki tudja: ott mi vár?... bolond, ki teng, 

Mit itten elveszünk, az a mienk !' 

- - - - - »Sátán, Sátán !« 

- 

, Szálljunk le itt, - ez a templom, - körül 

Alattunk a roppant város terül; 

Nem érzed-é, magasan állva: mi 

Dicsőséges magasan állani!? 



Lent a nép, mint férgek nyüzsgő raja, 

Idáig fel nem hallatszik szava, 

A szó, mely ingerült, hideg, kevély, - 

Nem látszik a rongy, a gőg és fekély. 



Vegyülj közé, szánd, védd s hordozd karon: 

Hálából lepök s keresztfára von; 

Parancsolj: és térden fog nézni rád, 

Nyakára lépve: tisztel és imád. 



S ha állhatsz fenn, az ég felhőinél, 

A föld sarában mért fetrengenél? 

Ezrek térdhajtását inkább fogadd, 

Mint hogy magad mártsd porba arcodat! 



Hatalmas légy, hogy légy félt és csudált! 

Az, hogy ne higyj lehetetlent, csudát; 

Mit bír se bírja az alantvaló, 

S hatalmasnak: az álom is való. 



A törvény, a boszú nem fog, nem ér, 

Nem mer kiáltni rád se köny, se vér; 

Lakol, ki bánt, - míg érdekedbe nincs, 

Hogy mást kimélj s embernek is tekints! 



Ah, látom: mit rajongó mestered 

Fejedbe vert, eldobni nem mered! 

Betegnek álma az, meddő s üres, 

Gyermek vagy, hogy lidércet űzz, kövess? 



Fel, fel! ne számláld a lépcső fokát; 

Mi gondod rá, ha már megtapodád? 

Szeszélyed- és sorsodnak légy ura! - 

Itt a kötés... Bátran az alkura ... !' 

- - - »Én gyenge ember... kisértő, eredj ... !?« 



, Állunk, vagyunk a hegynek tetején, 

Környöskörűl amit látsz, mind enyém... 

Melyet kegyem, kit kedvel, annak ad... 

- De most figyelj, és kísérd újjamat! 



Itt végtelen s gazdag síkot találsz, 

Tenger gyanánt borítja dús kalász; 

Zöld réteken gyors mén szökel, riad, 

És nyáj legel s ünő nevel fiat. 



A halmokon must, méz s olaj csorog. 

Ott a tenger, s a parti városok, 

Hol a révbe sok terhes gálya hord 

Gyöngyöt, füszert, rabszolgát s drága port. 



Kincs a kalász, olaj, rabszolga, nyáj! 

De több, mit a bányász csákánya váj, 

Mig a hegyek kongó ürébe hat, 

Itt, itt... közel van: lábaink alatt. 



Mindez, ha kell, tiéd, - neked adom ...! 

Hajó az élet örvényes habon, 

Hajó, mit a szél elkap s szirtbe sujt, 

Ha nem hord kincsben mentésére sulyt. 



Ész-, szív- s erénynek, - mondják! - tisztelet! 

De a világ nem úgy mér: fontra vet 

S mi viszen; kincsed lész előtte fő, 

Egyéb minden, csak pótlék, üttető. 



Nélküle semmi, minden vagy vele; 

Büvöl, köt, ver s von csábos deleje, 

Az ember megy, csak mutasd aranyod, 

Alvajáróként, merre akarod! 



Lelket, hitet megvásálhatsz ezen, 

Köti magát barátság, szerelem, 

Oh a világ elad mindent, mi szent, 

S olcsón bocsátja el, bár tartja fent. 



Föl hát! eredből, melyet megnyitál, 

Csak egy csepp vér... s közöttünk a frigy áll; 

Szolgálatomra lelked átadod... 

S én felhozom szerencse-csillagod ... !' 

- - »Oh Sátán, szánj meg, s ne kisérts tovább !« 

