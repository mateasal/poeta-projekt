


‘ Ébredjetek ...! kenyérebédig 

Fogtok nyujtózni tán, 

Ti naplopók! és tátni szájatok 

A sült galamb után?! 

Dologhoz lásson, aki csak bír! 

Csorbóka, dudva veri fel 

Szőlőtök a hegy oldalában; 

Gyomlálni és kapálni kell !' 



Szólott, megrúgva talpát 

Három testvérfiaknak 

A zsémes nő; s azok rá 

Álmosan felriadtak, 

Készülvén a szőlőmunkára, 

A hegynek lejtős oldalára. 



És mond ifjabb leánytestvérök: 

- S beszéde volt bátortalan - 

» Hát nincs ma ünnep, nénémasszony? 

Azt gondolám, urnapja van ...« 

De ráriadt vadúl szegényre 

A durcás vén leány, 

Száraz kezét arculcsapásra 

Fogván fel a pogány: 

‘ Menj, istenadta urnapoddal 

Színem elől, te csacska féreg! 

Hogy helytelenkedhess napestig, 

Ünnep kell úgy -e, meg legények? 

A két szemed tüzes fogóval 

Szedem ki mindjárt, hitvány pára! 

Ha mátul fogva nézni is mersz 

A szomszéd dolgatlan fiára! 

No csak lássa meg már az ember! 

Hogy ő tanítson, még csak az kell! 

Most pedig az erdőre mégy, 

Egyik lábad itt, a másik ott; - 

S ha száraz galy nem lesz elég: 

Akkor lesz még ünnepnapod! 

Vizet hozzál és kividd az ételt; 

S mig délben bátyáid pihennek: 

Gyomlálj, kapálj, aztán arass egy 

Jó hamvas mohart a tehennek. 

Mert mind bolond, ki ünnepel, 

Midőn szegény, s dolgozni kell !' 

» Igazság! - a fiúk morogtak, - 

Nekünk is akkor lesz urnapja, 

Ha megtisztult, kiforrt borával 

Kinál a hordó szája, csapja; 

És most ki a szőlőmunkára, 

A hegynek lejtős oldalára! 

Mert mind bolond, ki ünnepel, 

Mig nem gazdag... s dolgozni kell !« 



A kinzott lányka keszkenőjét 

Fájó dagadt képére húzván: 

Letörlé forró könnyeit, 

S gyorsan haladt a keskeny útcán; 

Szegény ...! mig más leányka 

Ünneplő köntösében, 

Bokrétával kezében, 

Vár a harangozásra: 

Miként más jó keresztyén, 

A szent napon nem ünnepel; 

Rosz néne számol érte, 

A lelke fáj... de menni kell! 



Immár a kert aljához ért el, 

- Többet futott, mint lépett, lába, 

Hol a szilvás gyepűje mellől 

Sugár fiú pattant utába; 

» Jaj Istenem! 

Nénémasszony megöl ezért ... !« 

De a legény 

Megfogta a leány kezét; 

» Jó lány, mi lelte képedet? 

Miért ríttál ilyen korán ?« 

» Eressz, eressz az Istenért ... !« 

» No csak te mondd el szaporán ... !« 

És a leány keserves élte 

Minden baját hűn elbeszélte; 

A szó igazvoltát pedig 

Pecsételé könyhullatással, 

Melyet letörlött a legény 

Lobogós ünge gyolcs ujjával. 

És elmaradt a galyszedés. - 

Ifjú, leány együtt menének 

Az Istennek háza felé, 

Napján az Ur szent ünnepének. 

S az ájtatoskodó seregben, 

- Amely vonult a szent zászlók után - 

Egymás mellett borúla térdre: 

Buzgón imádkozó fiú s leány. 

Majd a legény szülőihez 

Vezette a szabadkozót, 

Hol hozzá nyájas ajkakon 

Ejtett a háznak népe szót. 

Vigan költék a szűk ebédet el, 

S a gazda, a jó rendnek őre: 

Jobb kéz felől, magához ülteté 

A vendéglányt, az asztalfőre. 

Majd szólt a jámbor házi nő: 

- Imé, a lányok serge jő! 

Maradj nálunk, édes leányom! 

Vigadjatok, mulassatok, 

Vigságtok jól-esik szivemnek, 

Ha mult időmre gondolok: 

Magam kisérlek majd haza; 

Durcás nénéd, a vén leányt 

Jól ösmerem bibéivel... 

S ne félj... mert egy ujjal se bánt! 

De most mulassatok s enyelgjetek, 

Egész megifjulok közöttetek! - 



Az ajtót ki- s becsapkodá 

A karcos néne azalatt; 

Kiállt az utra s galyhozó 

Öccsére szórt szidalmakat; 

Mérgében tört, rontott, mikép 

A felleg száraz mennyköve: 

De akit vaslapátja várt, 

Testvére csak meg nem jöve. 

A síró tűz körül, 

- Füst marván a nő két szemét - 

Elkészült csakugyan 

Az ízetlen sovány ebéd; 

Aztán szalmába fészkelé 

A szélkét és fakanalat; 

A kast fejére fölvevé; 

S a szőlőhegy felé haladt. 

Csöppek borsózták homlokán, 

S dul-fult magában a kaján. 



Sok izzadás után végtére 

A hegynek oldalára ére, 

S hol a munkás bujt, nyes, kapál, 

S a bő szüret napjára vár. 

Hol, mig jár napfény s őszi dér: 

Szépen megasznak a gohér, 

A rózsaszőlő s erdei 

Arany-cseppű gerézdei. 



És első gondja a fiaknak, 

Hogy a jövőre rátámadjanak: 

» Nem láttad, hogy rég hajlik a nap? 

Vagy tán az ördög van veled: 

Hogy a kapást féldélutánig 

Éhen, szomjan itt kinn feledd ... !?« 

S ő fuldokolva visszapattoga: 

‘ Az átkozott lány s ünnep az oka !' 

Zajong mindannyiok... 

S istentelen szitok 

Hangzott el a magas szőlőhegyen: 

- Ünnep s lány hétszer átkozott legyen! - 



Az elfáradt testvér fejéről 

Az étekkel a kosarat 

A bősz fiúk le sem vehették, 

Mert egy szempillantás alatt... 

Midőn testvért és ünnepet 

Mocskos szókkal szidalmaznának: 



Szőlőjük tüske s gazberekké, 

S ők... kőbálvánnyá változának. 

S az istenfélő jó leányhoz, 

- Ki rájok rettegés közt vára, 

Ülvén a zárt ajtó küszöbjén; - 

Nem tértenek meg éjszakára. 



Hol a regényes Abaujnak 

Koszorúzott hegylánci nyulnak: 

Bükkek felett, hegy oldalában, 

Regécvár omladékihoz közel, 

Az ünneprontó kőtestvérek 

Merev csoportja vesztegel, 

Fején az étek-kosarat 

Emelvén a leány... 

Gyakran kapa pengése hallik, 

Körűlök csendes éjszakán. 

