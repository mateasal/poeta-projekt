


Rég futok már, messzejártam, 

Hegy, völgy, tenger áll utánam... 

Minek vinnél oda vissza 

Engem, oh emlékezet!? 

Mutogatván még szememnek: 

Amit látni nem szeret! 



Nékem is nyílott az élet, 

Szivem bízott, hitt, remélett. 

Érzelemben, áldozatban 

Gondolá a lét becsét; 

S visszavenné mostan, amit 

Bálványára elfecsélt 



Sorsom volt -e zord, kietlen? 

Vagy bú-kórság lakta keblem? 

De a multban a való sem 

Birta boldogítani! 

Hát most, annak elmosódott 

Távol lengő árnyai? 



Ha a napnak vége... vége... 

Vesszen ég, föld vak sötétbe! 

Mért lássunk a multba, melyet 

Elvesztett már életünk, 

S tőled, oh lassan fogyó hold, 

Nem lehet felejtenünk! 



De fussunk a pályatéren! 

Igy, vagy ugy majd vége lészen... 

És a sirtól visszanézvén, 

Azt mondjuk mindannyian: 

Egész élet hasztalanság! 

Feküdjünk le, - este van! 

