


Árnyas berek hűs rejtekében 

Ment a patak, futván serényen; 

De még kerűlt az istenadta 

A nagy sietségnek miatta. 



A táj ifjú fuvalmi játszván, 

Űzék egymást lombok nyilásán, 

És pajkos évődési kedvben, 

A patakhoz egyik lelebben. 



Harasztot dob reá, hogy űzze, 

S meg-megborzasztja csókja hűse, 

Majd habruháját gyűri, tépi, 

Ki vagy? susog faggatva néki. 



‘ A tó leánya!... s hogy te bántasz 

Szellőke! nem szép ...' lőn a válasz. 

S a zuhatag a szirtek élén 

Megszólal: »hagyd őt menni békén !« 



Kerek bokrán a szil-bereknek, 

Mint a fehér lepék, megűlnek 

A fuvalmak. - S a zuhatag szól, 

A réti tó- és a patakról: 



» Élvén zaj nélkűl és szerényen, 

Kerek tó állt a sík vidéken; 

És történt, hogy belészerettek, 

A fényes nap s a barna felleg. 



Küzködve egymás ellen, a két 

Szerelmes bírni vágya keblét; 

De ő reményt se nyujta nékik, 

Csendes, hideg maradva végig. 



Félt a naptól: izzó sugára 

Oly kínozón lövelt le rája; 

Félt a fellegtől, barna képe 

Oly rémitőn bámult vizébe. 



Fényét, dicsét mutatta a nap, 

S hévvel vivá keblét egész nap; 

Lenyugtakor meg ugy faggatta, 

Hogy elpirult a tó miatta. 



Most jött piros vérnek szinében, 

Majd halaványan s két arccal épen; 

Szivárványt fest, - ölt barna leplet, - 

De hasztalan... nem nyer szerelmet. 



És a borongó felleg, érte 

Azonkép mindent megkisérte, 

Arcára szőke fürt borúla, 

Bárányfelleggé kondorúlva. 



A szép hajnalnál reggel, este, 

Magára fényt s rózsákat feste; 

Vagy oly fehérré lőn alakja, 

Mint bércen a hó fuvatagja. 



Majd elbusúltában, levének 

Belőle rémitő torzképek, 

Oroszlányszáju cethal, sárkány 

Mely sziklát nyel, torkát kitátván. 



Szárnyas kigyó, órjás, sötét rom; 

Nyitott koporsó, puszta templom. 

Száz képtelen csudák és szörnyek 

Alakultak s egymásba törtek. 



Vagy megharagván, leebb szállott, 

S dörögve ontott vészt, villámot; 

Hogy ég s föld reng, amerre terjed; 

De hasztalan... nem nyer szerelmet! 



S ha a felleg a tó fölé szállt: 

A nap, sugárával töré át; 

És hogy a tóra ez ne nézzen: 

Eléje állt amaz setéten. 



De a tó őket nem szerette, 

Mégis ha nézett a fellegre: 

Ezt csak szivelném! - mond - könnyebben, 

De a nap oly kitűrhetetlen! 



Mást gondolt most a felleg, - egy hő 

Nap éjjelén a tóhoz eljő; 

- Ki hév miatt lankadva estig, 

Lágy keblét feltakarva fekszik. 



És elborult felette halkan... 

Majd csendes, hűs eső alakban 

Keblébe bélopá szerelmét, 

S a tó leánya így szülemlék. 



És a szülőn egymásba törnek 

Hullámi kínnak és gyönyörnek; 

Kinzá a felleg álnoksága, 

S gyönyört adott kis futó lánya. 



Folyt a patak, csevegve, gyorsan, 

De a nap ég szörnyű haragban; 

Tónak, fellegnek ha nem árthat: 

Kínt gondol a szegény kis lánynak. 



És tűz-sugári ugy epesztik, 

Ugy ölik a csermelyt napestig; 

Enyhíti bár apjának árnya, 

De még kínzóbb a hév utána. 



A jó szülő, önkebelének 

Éltéből adott gyermekének; 

Apadt mégis... s kedves leánya: 

Meghalt végre nagy bánatára. 



Szeretvén, járt és jár a felleg 

A tóhoz, kit langy cseppben meglep, 

S születik a patak; de útja 

Felén, éltét a nap kioltja. 



Hagyd a csermelyt bujdosni békén, 

Szellőcske, hűs berek vidékén! 

Az árnyatlan síkot ha éri, 

Meghal szegényke, mint testvéri !« 

