


Rövid életét az ember 

Csak bánattal élje? 

Hajts ki, hajts ki örömemre 

Szőlő venyigéje! 

Gyönge hajnalszin piroslik 

Most az uj levelkén: 

Nedve csillogó, tüzes lész 

Mint a déli napfény. 



Ifjuságom gondtalan volt 

S nem becsűle téged; 

De most véled mindhalálig 

Tartó frigyre lépek. 

Hajlik a kor s kél az ember 

Annyi búra, bajra! 

- Amint vénül a fa, jobban 

Szúr a tüske rajta. 



A tavasznak nyár hevében 

Fonnyad el virága; 

Őszi dértől lészen a nyár 

Gazdag lombja sárga: 

Minden éket önfejéről 

Bár az év letépett: 

Meghagyá az aranyszemü 

S rózsaszin gerézdet. 



Fényes álmainkra gond jő, 

A sziv tettre lobban; 

Mindennel felhágy az ember 

Végre kedvhagyottan. 

S örömet ha semmiben már 

Nem talál a jámbor: 

A borongós őszre mégis 

Marad - egy pohár bor. 



Ritka seb, melyet begyógyit 

A sors, aki vágta; 

Ugy adá a bort, hogy abban 

Lenne orvossága; 

S bár a sebre ebben is csak 

Rövid gyógyulás van: 

Jól esik, hogy tartja éde 

Meleg zsibbadásban. 



Hajlik a kor, és borongva 

Jő az est feléje! 

Hajts ki, hajts ki örömemre 

Szőlő venyigéje! 

A bor lángja hogy derengjen 

Az öreg bus kedvén, 

Mint az alkony fellegén, a 

Rápirosló napfény. - 

