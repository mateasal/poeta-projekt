


Fejlő virágait, 

Napkeltekor, nap alkonyán 

Hű gonddal öntözé 

Csergő patakbul a leány. 



Rózsái díszlenek, 

Élet mosolyg virágirúl; 

S a lány arcúlatán 

A legszebb rózsapár virúl. 



Elmúlik a tavasz, 

Forró nap járja az eget; 

Ujító csepp után 

Sok hervatag virág eped. 



S eljő a hű leány, 

Szép arca, mint a hó, fehér, 

Bágyadt virágitól 

Az ismerős csermelyhez ér. 



S eltűnt a csörgeteg ...! 

Helyén forró, halvány homok; 

A part is szintelen... 

- Kertészleány úgy mosolyog! 



Hideg az a mosoly ...! 

Esthajnal-fény a fellegen; 

A halvány arc beszél, 

S a szívben a bús sejtelem. 



Még egy hő nap foly el, 

S jövén az est: borúl az ég, 

Éled halom, mező 

A hűs csepptől, mit szomjazék. 



És a virágsereg 

Mosolygva ég felé tekint, 

Cseregve jön, szalad 

Az enyhadó patak megint. 



De kiterítve már, 

S alszik a szép kertészlány, 

Kedves virágiból 

Koszorú van a homlokán. 

