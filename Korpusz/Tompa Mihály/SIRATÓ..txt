


Kőrösnél az ó temető 

Sirató nevét honnan vette? 

A legvénebb siremlék mondja meg, 

Mely századoktól áll felette; 

A legvénebb emlékszobor pedig 

Az ősrege, s barnult irása 

Gyász idők hosszu sóhajtása, 

Mely halkan, de fájón emelkedik. 



Tatárfutás volt; csendes tüzhelyét 

Elhagyta a föld árva népe, 

Rémülten búván erdők, nádasok 

Kétesen védő rejtekébe. 

Míg a szülő sikoltó magzatit 

Karjára és ölébe szedte: 

A roskadásig megterhelt fiú 

Megélemült apját vezette. 

Vagy a pogány gyilkos dühének, 

Vagy éhhalálnak martaléki; 

Mig földig égtek a gazdag tanyák, 

S az alföldnek boldog vidéki. 



Közel Kőröshez, rég beomlott 

Földvárnak halma látható; 

Vizbástya, mely köríti védve, 

Posványos, káka-fedte tó. 

Holott a hóka szárcsa költ, 

S fürészfogával nő a kollokán; 

Hol jár a Délibáb tünő vizével, 

És a lidérc bolyong muló tüzével, 

Az nappal és ez éjszakán. 

A zaklatott nép, a futáskor, 

Magát a vízi várba vonat, 

Holott remény és rettegés közt, 

Vala ébren, éjjel s naponta, 

S mély hallgatásban a rideg vár 

Élő halottak sirja lőn, 

A kínos életről jelentést 

Csak a szivek gyors dobbanása tőn. 

Vagy néha hangzott élesen 

Egy ébredő kisded sirása, 

S reá, szorongó édesanyja 

Elcsillapító suttogása. 



Volt a várban egy özvegy asszony, 

Három legény fiával egyben; 

Mátkája volt már mind a három 

Legénynek, járván véle jegyben. 

S kettő, szelid vigasztalás közt, 

Ölelvén derekát, 

Ápolgatá a bús üregben, 

Lankadt menyasszonyát. 

Szólítá most a harmadik 

Mátkáját, halkan, csendesen... 



A szózat szájról-szájra ment, 

De a leány nem volt jelen. 

, Isten kezében életünk! 

- Szól a legény most hangosan - 

Legyen meg ő szent akaratja, 

S mi rólunk elvégezve van; 

De én a várat elhagyom, 

Veszélybe' van menyasszonyom !' 

» Mi kába gondolat ...! 

Halálba döntenéd magad ... ?« 

, Az Úr nevére esküszöm: 

Hogy mátkámmal halok vagy élek !' 

» Megállj fiú, az Istenért ...! 

Gondold meg: egy és ennyi lélek ...! 

Árúlónkká teend az ut, 

És a pogány nyomunkba jut ! «, 

Menyasszonyom veszélybe' van ...! 

Szólott az ifju és szemének 

Fénnyel sugárzó tűkörén 

Elszánás, és hüség ülének. 

» Isten kezében életünk... 

Testvér! megállj, veled megyünk, 

Bár jussunk a halál révére !« 

Szólt a legény két jó testvére. 



S könyhullatási a kezét 

Fejére kulcsoló szülőnek, 

Rimánykodási a szegény 

Lányoknak mind hiába lőnek. 

Bucsúra nyultak a kezek... 

A forró ajkak összeforrtak, 

A forró könnyek összefolytak; 

És a fiúk - eltüntenek. 



Miként a nyári zivatar, 

Dörgésiben tovább-tovább vonúl: 

Mind távolabb járt a pogány, 

Az elpusztított föld határitúl. 

S a mátka, szíve kedvesére, 

Az agg szülő édes fiára, 

A földnek népes rejtekében 

Mindegyre és hiába vára. 

S midőn a hirrel visszajöttek, 

Kik voltanak kiküldve kéműl, 

- A pusztulást búsan beszélve meg - 

Az éhező s eltikkadott sereg 

Kibútt a földvár rejtekébűl; 

De háza táját meg nem ösmeré, 

Megváltozott a föld alakja; 

Nem tudna rajta mit pusztítani 

A felgerjedt Isten haragja. 

Fehér csordák, nyerítő ménesek 

A tágas pusztán nem legeltenek; 

De az százszorta kínosabb, 

Hogy ömlött annyi honfi vére, 

Vagy jutván a pogány kezére, 

Rabszíj s inség sanyarta rab. 

S a halvány mátkalány, 

És a kisirt szemű anyának, 

Az esdekelve várt 

Fiúk elébe nem futának. 



Véres homokban, a várhoz közel, 

Merev holtak feküdtenek; 

Szegény szülő s özvegy menyasszonyok! 

Maradt -e rájok könnyetek? 

A mátkahűség, s a testvéri 

Elolthatatlan szeretet; 

Itt nyujta véres áldozatra 

Három virágzó életet. 

Mert amidőn a jó testvérek, 

S a feltalált szép mátkalány 

A mentő vár felé menének: 

Rájok tört lesbül a pogány; 

S hogy nem vezették a dühös hadat 

Az elbútt társak rejtekére: 

A gyilkoló fegyvernek élitül 

Omlott a hívek drága vére. 



És esküjéhez az 

Ifjú hiven hala; 

Hideg keblén feküdt 

Hideg menyasszonya. 



Pusztán maradtam, mint a megszedett 

Szőlő az ősznek idejére! 

Szólt a szülő, s a két leánnyal 

Borúlt a hívek tetemére! 

Majd sirt ásának a gyászos helyen. 

A tiszta hűség vértanúinak, 

Hogy akik egymásért vérzettek el, 

Egymás porában megnyugodjanak. 

És még sokáig a gyászló szüle, 

- Karom vezetvén a két bús leány - 

Kijárt a kedves sirhalomhoz 

A nap nyugalmas alkonyán. 

Meg-megsiratván a zöld hant felett, 

A három nő, a mátkát s gyermeket. 



Hol a nép elhunyt kedvesit 

Nyugodni - később - földbe tette: 

Kőrösnél az ó temető 

Sirató nevét innen vette. 

