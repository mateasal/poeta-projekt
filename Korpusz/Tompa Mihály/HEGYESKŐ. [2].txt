


Poprád, te pártos hűtelen folyam! 

Kinek futásod más országba van, 



Nagy messze hagyván a szülő hazát, 

Mikor életet hüs forrása ád! 



Hogy nálunk annyi régi bánat él: 

Köztünk lakozni medred habja fél? 



Hogy annyi köny hullt szét e jó hazán: 

Határiból azért futamsz talán!? 



Hisz habjaidra, pártos szökevény! 

Szivárványt ott sem boltoz enyhe fény. 



Partod füzéről a zengő madár, 

Mely a szabad légben dalolva jár: 



Szárnyára kél, - bús zaj rezzenti el! - 

Más hont keresni zöngedelmivel. 



Poprád, te pártos hűtelen folyam! 

Sugja meg habod, mely gyorsan zuhan, 



Hol vette magát a kőszirt-darab, 

Mely századok elfolyása alatt, 



Partod mentén megbarnultan hever? 

- Testvéritől távol löketve el. - 



Hegyeskőről beszélj nekünk regét, 

Ki láttad e vidék történetét, 



És jól tudod: hogy a bércek felett 

Pusztúló vár mikép emelkedett? 



Im reng a hab... felette enyhe szél, 

Halljuk, susogló ajka mit regél ...?! 



Csend s pusztaság ült a bércek fokán 

Őrt álló szirtek ezredes mohán; 

Midőn fáradt csapat jött a vidékre; - 

Mely tűzhelyét vándorlással cserélte 

A nép hever, - de a vezér soká áll... 

- Felnőtt fiak hallgatnak oldalánál, - 

Vizsgálva a tájt hosszan szótlanul... 

A zöld hegyet, mely fenn szirtté fajul; 

Alant a rónát s fénylő folyamot; 

Határozottan ily szót hallatott: 

» Maradjunk meg itt! mert feljebb s alább 

Kalandozásra nincs kedvem tovább! 

Tanyát e biztos bércek közt ütünk, 

Kard és szerencse légyenek velünk !« 



Lubló vezér szaván, a fák alatt 

Megtelepült a hontalan csapat; 

S kinézvén a sziklák között helyét: 

Letette Lublóvár alapkövét. 

A munka tűzzel folyt; de nem haladt 

A működő csekély erő miatt, 

Mely végre a nagy munkán megtörött, 

Verejték-ejtő küzködés között; 

S elbusultában a csapat feje 

Széthányta azt is, amit épite. 

A bérci táj legzordonabbika 

Gonosz léleknek vala birtoka 

Barlanglakát, a puszta rengeteg 

Mélyén, hegyes kőszirt jelölte meg. 

Ki vészes birtokába tévedett: 

Bolygó rémektől megkisértetett; 

Most hangos sírás és nyögö sóhaj, 

Majd kelt mögötte harsogó kacaj; 

Itt bájoló hölggyel találkozott, 

Ki rögtön síri vázzá változott; 

Ott gyászsereg koporsót emele, 

S részeg násznép találkozott vele. 

Ezer kápra kép, ezer csábalak 

Tünék fel és el kurta perc alatt; 

S a vándor, száz ut közt bár merre tért; 

Mindig csak a vészes sziklához ért. 

Kelvén mérges szidalmak ajakán: 

Elindult a vezér nagy éjszakán 

A lélek birtokába, hogy vele 

Veszélyes alkuról beszélene. 

S háromszor megkerülve lakhelyét, 

Háromszor felkiáltván önnevét: 

A barlang átkozott lakója, kék 

Lángban, a csúcs felett megjelenék. 

Az ősz vezér szót válta véle és... 

Meglőn a lélekvesztő frigykötés. 

A lélek által, minden éjfelen 

A munka folyt, láthatlan, hirtelen, 

Magasan állott már a vár fala, 

De a vezérnek nyugta nem vala. 

Álmatlan tölte hosszu éjeket, 

Mardosván vádló lelkiösmeret: 

Fején ősz szálak... vége oly közel... 

S Hegyeskőnél lelkét igérte el! 

Napok mulának s készen áll a vár, 

Midőn tovább nem birta lelke már 

Lubló vezérnek a gyötrő tehert, 

Malomkőként mely bús lelkén hevert. 

A kínnal töltött éjek egyikén, 

A kis csapattól búcsút sem vevén: 

- Zöldelő fák között mely álla lent, - 

Kegyes barátok zárdájába ment. 

Elmonda mindent és az ősz atyák 

Bűnvallomását hűn kihallgaták; 

És szentelt vizzel meghintvén fejét, 

Ekkép nyugaszták lelkisméretét: 

- Bizzál, az Úr kegyelme végtelen! 

A megtérő bűnösnek megbocsát; 

Lelked hit és reménység tartsa meg: 

Itt a gonosz kezét nem tészi rád! - 

S Lubló, - ki szőrruhába öltözék 

A zárda híveül avattaték. 

Midőn megérté a történetet 

A rosz lélek - mint rontó fergeteg 

Szilaj dühében felzúdult legott, 

Hogy szerte-dúlná, amit alkotott. 

Mert hogy lélekzsákmánya veszve lőn: 

Báná a munkát, melyet érte tőn. 

S amely sötét barlangját födte el: 

Bőszült haragban, zúgva tépte fel 

Az óriási nagyságú követ, 

Melyet kétség kivül a várra vet... 

De amint a magasban zúgva ment, 

- Kis újján víve mint könnyű pehelyt 

A sziklát, - ím a vártoronyba fenn: 

Szentelt harang kondult meg hirtelen, 

Mit a zárdából küldtek szent atyák, 

Hogy a gonosznak lenne hangja, gát. 

És úgy lőn, hangja most az átkozott 

Ellenségnek szörnyű kint okozott; 

És a követ rémülten elveté... 

Hatalma mert örökre törve lőn; 

A szikla Poprád partihoz lehullt, 

S ő messze tünék a kék levegőn. 

Lublót, az ősz vezért, a zárda szent 

Falán belől megszállta lelki csend; 

Élvén bőjt és imádkozás között: 

Lelkéből a zaj messze költözött; 

Isten s magával megbékülve így: 

Hosszúra terjedt élte végiben, 

Hitben, nyugodtan, fájdalmatlanúl 

Elszenderült az Úrban, csendesen. 

S a lélek karja melyet épitett: 

Épen maradt a vár a bérc felett, 

S Lubló három fiával a sereg 

Tetsző tájékin telepűle meg. 

Mely századoktól megrongáltaték: 

Ott áll a bércen Lubló vára még; 

S melyet réműletében a gonosz 

Lélek csapott hüs Poprád partihoz: 

Hegyes kő ott van, mintha fellegek 

Honából hozta volna fergeteg. - 

