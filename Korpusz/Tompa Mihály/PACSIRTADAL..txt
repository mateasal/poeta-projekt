


Ébredj fel, ébredj álmaidból, 

Földnek határa, völgy, halom! 

A költő dalt az elközelgő 

Tavasz nevében hallatom. 

Zöldűljetek ...! a gólya, fecske 

Elérkezik s meglátogat; 

Fogadjátok nyájas mosollyal 

Az elfáradt vándorokat! 



Szeretni nem mer a madárka... 

A ritkás, tarlott berkeken 

Nincs elborító néma rejtek, 

Hol édes a hű szerelem; 

Fészket se rak... nincs lomb az ágon. 

Reá hűs árnyat hinteni; 

Pedig... véletlen megjöhetnek 

Féltve ápolt kicsínyei. 



Medrében, a kopár mezőkön 

Oly nyugtalan sír a patak, 

Mint a kisded, kit bölcsejében 

Soká magára hagytanak. 

Oh keljetek fel, rét s mezőnek 

Mélyen alvó virágai! 

Ékes liljomok, nefelejcsek, 

Jertek el hozzá - játszani! 



Ébredj, szendergő élet ébredj! 

Hideg sirodból tört elő, 

Boruljon illatos virágba 

A szintelen halom, mező! 

Harsogjon a lég, a ligetben 

Dal és visszhang beszéljenek; 

A rétet dus rendek borítsák, 

A rónát ért kalász-fejek! 



Elég az álom! - lankadást ad, 

Ha hosszu, új erő helyett, 

Természet, a feltámadásra 

A pillanat megérkezett! 

Fel, fel! munkás meleg napokkal 

Sietve eljövend a nyár; 

Sok szép remény a teljesűlés 

Gyümölcshozó üdvére vár! 



Hideg világ! mély álmaidban, 

Halld és érezd meg énekem, 

Amellyel hivlak, költögetlek, 

S fagyos kebled melengetem! 

Dalom fennről, a napsugárnak 

Honából hangozik feléd: 

Ébredj, ébredj! láttasd meg a dal 

S meleg sugárak erejét! 

