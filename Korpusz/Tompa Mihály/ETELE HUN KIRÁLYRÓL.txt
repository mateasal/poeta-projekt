


Görög császár, nagy hatalmas, 

Szeretnéd hogy nyugton alhass! 

Mert minek a bibor, bársony? 

- Két annyit ülsz paripádon, - 

S birodalmad sikja, halma? 

- Idegen ló nyerít rajta, - 

Arany, ezüst sarcba mégyen! 

Nagy a romlás, - hát a szégyen? 



Ki így bánik a császárral, 

Akkor nyomván, mikor kárt vall, 

Cselvetésben eszén túl-jár, 

S kardján annyi vér pirúl már: 

Etele, a hun király az. 

Akit ösmér, fél a száraz; 

Mert mikép a nádat a szél: 

Népeket hajt meg, ha felkél. 



Összetűzni véle káros... 

Görög udvar mást határoz; 

Hogy a világ félelmére, 

Kard helyett, a gyilkot mérje. 

Hogy kitől fut a csatában: 

Mellé csusszék sátorában, 

S őt, kinek öl pillantása, 

Álmában átverve lássa. 



Szerencsére! mig ezt főzik: 

Egy hun-ember bevetődik; 

- Ki jár világ-látni messzi, - 

Nosza le kell kenyerezni! 

Könnyen rááll, - nem kell sok szó, 

S görög ésszel még az a jó, 

Hogy nem-is vesz dijt előre, 

Szabadkozván inkább tőle. 



Görög és hun együtt négyen: 

Útra kelnek hevenyében: 

Kalaúzul a hun szolgál 

Ösmeretlen tájékoknál; 

Nevök: Etelhez követség: 

Céljok: hogy őt elveszessék; 

Pénz- vagy csellel csak megejtik... 

Célhoz vezet valamellyik! 



S mennek, mennek éjjel, nappal, 

Küzdve széllel, vízzel, vaddal; 

Járnak bércen, szíkes háton, 

Ekevastól szűz rónákon. 

Látnak szilaj ménest, nyájat 

S vándor népet, mely a tájat 

Hol elhagyja, hol megszállja... 

Se törvénye, se királya! 



S táborához hogy jutának 

Világdúló hun királynak: 

Meghökkennek népe számán... 

S áll előttök ritka látvány: 

Zöld gyepen sok tarka sátor, 

Ott verseny, itt áldomás, tor, 

S míg dal zeng az ősek nyelvén: 

Lobog a tűz, robog a mén! 



S eléjök sok főhun nyargal, - 

- Telve a szem bősz haraggal. - 

Kihez jöttök? - Eteléhez ...! 

És mi jóért? - Ő ha kérdez... 

Felrivalnak Edek s mások: 

Ha még-is megmondanátok ...! 

Ejh! a fővel kell beszélnünk, 

A lábbal hát nem beszélünk! 



Ha nem szóltok, szólunk hát mi 

Uratok küld boszút állni... 

Hogy kit futtok a csatában: 

Átverjétek sátorában! 

Ezért jöttök, erre hoztok 

Színaranyban ötven fontot; - 

Csak körűlte! - gúnnyal szólnak, - 

Módotok lesz benne holnap! 



Este lett s az éj beálla, 

Görögöknek nincsen álma! 

Búslakodnak, tépelődnek: 

A hun árulá el őket ...? 

Vagy varázslást üzve, más ki 

Szemeikből olvasá ki: 

Mit terveztek? mit akartak? 

S célját tőrnek és aranynak! 



Nem javalja semmi, semmi, 

Etelével szembe' lenni! 

Sőt amelyik arra képzel, 

Küzd halálos rettegéssel; 

Míg hát tart az éjszakába ': 

Esze nélkül kap lovára 

A görög, s megy fékeresztve, 

Megdöbbenvén zajra, neszre. 



S mit használ, hogy gyors lovok van? 

Gyorsabb hun nép zúg nyomokban! 

Szóval érvén, mond a hadnagy: 

, Nem jól mentek !' (Semmi csak hagyj !) 

, Rendesebb lesz ha megálltok !' 

( Meg kell állnunk, nem bocsáttok ...! 

, Erre, erre ...! vissza köztünk !' 

( Jól tudjuk már, hogy elvesztünk !) 



, Ha kell, reggel elmehettek! 

De most sátort ülünk nektek! 

Hozunk vad bőrt éjszakára, 

Halat, barmot vacsorára; 

Mert ugyan mit mondanának, 

Hogy csufjára a világnak, 

Éhen, szomjan elmenének 

Vendégei Etelének ?!' 

