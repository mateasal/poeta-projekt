


Jó előre óvást tészek, 

Hogy amit most elbeszélek, 

Nem én költöm ...! 

Ez megtörtént az alföldön, 

Annak egyik falujában, 

Valójában! 



Idején a nyájas estnek, 

Férj s feleség beszélgettek; 

S az ablakba könyökölvén: 

A természet nyílott könyvén, 

Mely tudomány- s bájjal gazdag, 

Lélek és szem elmulattak. 



A nap már-már hunyni szállott 

S a homokos pusztaságot 

Árnyék-csíkkal betarkázván 

Pihenést lelt ágyas házán. 



Melyek kisérték nyugotra: 

Lángot kap a felhők fodra. 

Közbe' csendes szellő kél fel, 

Enyeleg fű- s falevéllel, 

Föld vetését hajtja... hajtja... 

Mintha lábbal futna rajta. 

Fürj s tücsök szól, - a tó népe 

Szörnyű dallást viszen végbe! 

Majd a nádas zúdúl, rendűl, 

Vad madár kél seregestűl 

És kerengve, kiabálva 

Csap a szomszéd láp tavába. 



Most a pár nagy hangos szót hall, 

- A daru jár ilyen szóval; 

És csakugyan nem sokára 

Népes folt jön a határra; 

Szeme csügg a köles-táblán... 

S mindig lentebb, lentebb szállván, 

Nincs bajára teste súlya, 

Szárnya nyitva, és kirúgja 

Hosszú lábát jóelőre 

S ütés nélkül ér a földre. 

Ott, az ízes gyenge sásban, 

Emelt nyakkal, katonásan 

Még sokáig álldogálnak, 

Úgy esnek a lakomának: 

De valamely zajra, neszre 

Felriadnak, szállva messze... 

Alig néhány marad hátra, 

Az éhese, vagy a bátra. 



És szól a férj, csak hogy szóljon, - 

( Sokszor vagyunk ilyenmódon ), 

Szólt, ami jött nem gyanitván, 

, Mind elszállott... kettő híján' 

S a nő, üzni kész a dolgot: 

» Csak eggyel több, mint te mondod «; 



, Benne nincs hasznom, se károm; 

Hanem kettő' - »Három! három !« 

, Jó, jó! mond a férj nevetve. 

De a nőnek semmi kedve; 

Duzzog és élt ad szavának, 

» Én se vagyok még talán vak !« 

És tovább foly, - szó kél szóra, 

Szele pernyét, szikrát szórva; 

Perpatvar lesz a beszédbül, 

Semmiségen nagy vár épül... 

Omló könnyé válik végre 

Az asszonynak búja, mérge; 

S nagy szó tölti be a házat: 

» Mily zsarnokság, mily gyalázat: 

Nyomorunknak nincsen mása... 

Mit szemünk lát, azt se lássa! 

Lázadás: ha kezdenénk mi 

Gondolkodni, tudni, vélni... 

A nők rabnők, árnyak, semmik... 

Jogaikat, jaj, ha sejtik !« 



Míg a szív fájdalmat érez 

S foly a köny, szó: késő éj lesz, 

Fátyolával bétakargat 

Eget, földet, síkot, darvat 

És újító csendes álom 

Nehezűl a szempillákon: 

A kis nőszobában addig 

Ég a mécses, ég viradatig; 

S lát az úr, hogy reggel ébred, 

Rémült arcu szolga-népet, 

Ez jéggel fut, az theát hoz... 

, Nos, mi baj van ?' - »Hát az asszony... 

Nem hittük, hogy felviradjon «... 

Rohan most a férj az ágyhoz, 

S csakugyan... kit simogat, kér: 

Felesége rá sem ösmér! 

Szeme kiholt és aljáról 

A fekete szivárvány szól... 



Mintha rózsát hő leforráz: 

Leveré nagy rohamos láz, 

Ere gyorsan hajtva, lüktet... 

... Fut az orvos mindenünnet; 

Valamennyi tudós képpel 

S farkas-szemet nézve, kémlel; 

Tudományát tapogatja: 

Mikép lenne foganatja? 

Hogy a beteg nincs magánál 

S bonyolult baj, annyi már áll; 

Nő-betegség, most és hajdan 

Vannak, voltak ilyen bajban: 

Nem kell benne ital, étel, 

Foly kevés szó, nagy nyögéssel. 



Ír, csep, thé - sok drága holmi 

Kezdi a bajt ostromolni, 

A gyógytár miatta szorgos. 

Sürög, forog számos orvos, 

Mondva szóval, írva könyvbűl... 

De a beteg mégse könnyűl, 

Inkább minden pillanattal 

Rosszabbúl van, - tán meg is hal! 



Nagy a férjnek búja, féltvén, 

Ül szüntelen ágya szélén... 

S ajkáról a sóhaj száll ott: 

, Oh mikor lesz gyógyulásod !' 

S felel a nő, hangja gyönge: 

» Egészségem vissza-jönne, 

Meggyógyulnék... ha... akarnád ...« 

Csók szakasztja félbe hangját; 

, Mit tegyek! szólj gyöngyvirágom ... !' 

» No hát... hány a daru ...! három ... ?« 

, Igen, igen? annyi, annyi !' 

Kész most mindent rája hagyni; 

Bár az kérdésül marad fenn: 

Érté -e a dolgot vagy sem? 



És mi történt? rendkivüli: 

Kezd a labdacs kirepűlni... 

Balzsam, ír, a földre loccsan. 

Láznak, görcsnek vége gyorsan; 

Jó volt a nő éje, álma... 

Talán fel is kelne már ma... 

És fel is kelt, fel is lábad, 

- E rózsás arc volt -e sápadt? 

Hamis, kicsi, édes ajkán 

Mosolygás ül, - vidor, pajzán; 

S még azt is megtudhatjátok, 

Hogy boldogság lakik nálok; 

Senki sem sír, nem kocódik, 

De - három a daru holtig! 

