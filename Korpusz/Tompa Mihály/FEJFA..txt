


Meghozta gyümölcsét 

Zöld ágam; az ágnak alatta, 

A hontalan útast 

Kért nyúgalom árnya fogadta, 

S a vész idején menekülve alám: 

Rá védve borúlt leveles koronám! 



S engem, ki tenyésztem 

A messze vidék örömére: 

A törpe halandó, 

Fejszét derekamra ki mére, 

Hogy több tavaszon ki ne hajtson az ág, 

Őrnek siri lakja tövébe kivág. 



És akinek ifjú 

Bimbót s levelet hoza ékül 

Száz új kikelet, most 

Rajtam rohadás moha zöldűl. 

Lombon zene csattog, a fülmile búg; 

Itt éji sirok riadó ura zúg. 



Őt, sirja ölében 

Porladva ki fekszik alattam, 

Meghozva gyümölcsöm, 

Érdemre ha nézsz, meghaladtam! 

Hosszú kora puszta, miként az ugar, 

Hanját feledés lepi s asszu avar! 

