


- - - Isten veled! 

Hiven szerettelek... 

Te voltál éltem boldogsága 

Te voltál örömem; 

Virágos volt a földi pálya, 

Mert te jártál velem! 

Most éltem húnyó estelére 

Ragyogjon még szerelmed fénye! 

Hűséged vesse lágyan 

A sír ölében ágyam, 

Mert e szív még ott is szeret... 

- - - Isten veled !' 



» Szivem szaggatják ajkaidról 

A végbucsúnak szavai; 

Ah, lelkemet szeretném hűlő 

Kebledbe átfuvallani! 

Szerelmem, mely csak a tied volt, 

Nehéz, örök bánattá válik ...! 

És téged gyászol élve halva, 

A sírban, a feltámadásig. 

E puszta szív s halvány ajak: 

Örömre meg ne nyíljanak! 

Éltem legyen virasztó bánat 

A temető halmán utánad !« 



‘ Nem ugy, édes hölgyem! nem ugy; 

Az álom és a sír enyém; 

Tiéd az élet és öröm, 

Ne mulj el napjaid felén! 

Szerelmed boldogított, - 

Könyek között temetsz el... 

Hívd vissza néha képem 

Szelíd emlékezettel... 

De élj örömben, boldogságban! 

A holtnak fáj a hosszu bánat; 

Ha szellemem mosolygni láthat: 

Ugy lesz a sirban csendes álmam !' 



Tágas körben csapong a földi pálya, 

És mintha mindig egy csapáson járna; 

Összébb, összébb vonul pedig mesgyéje 

Hogy végre a vonzó központot érje! 

És míg sokat remélünk, várunk dőrén: 

Megnyílik a sír, e mély földi örvény; 

Felettünk összefut setét homokja, - 

Minden feled és mindent feledünk ...! 

Annál a könynél nincsen egyebünk: 

Mit a hűség hullat reánk zokogva. 

A hölgy halottját földbe tette, 

Feldomborult a sírhalom; 



Viraszt felette akit a bú 

Varázsa, kéje odavon. 

És rajta rozmarint nevel 

Fájdalmival, könyüivel, 

Mely lelkéből szemébe árad... 

- S a holtnak fáj a vérző bánat. 



Aztán sok év letűnik, 

Ölt zsenge lombot a fa; 

S ha ősszel sárga lészen: 

Lehull, elvész alatta. 

Uj himvarrást nyer a zöld 

Réten az ócska szőnyeg; 

Még a sziklán is, a moh 

Uj sarjadási nőnek; 

S mit változás nem ére: 

A nő bús érzeménye! 

A puszta szív, halvány ajak: 

Örömre nem mosolyganak... 

S ki lenn, nem lát nyugalmas álmat: 

A holtnak fáj a hosszu bánat. 



Áll a magános rozmarin 

A sirnak csendes hantjain! 

Sohajtástól magasra nőtt, 

Könyhullatástól sarja zőld; 

De egy holdatlan éjszakán 

Véletlen összerendül... 

Megfutván fájó zsibbadás 

A sir földén keresztül. 

És elveszítve ágát: 

Lesz hirtelen halálfa; 

Világos-sárga rózsák 

Rakodván oldalára. 



Ah, gazdag ott a temető 

Kedves szivek hülő porával, 

S a hantot hév köny hatja által: 

Holott a bús halálfa nő. 



Mint a sirokba szurkált fáklya 

Világit halvány-sárga fénnyel, 

Mély sóhajtás ingatja éjjel, 

Mely a gyászországot bejárja, 

A mély sóhaj a sirból támad: 

Ne sírjatok, ne sírjatok! 

Ottlenn már boldog a halott... 

A holtnak fáj a hosszu bánat! 

