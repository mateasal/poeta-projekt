


Hogy síri álma közeleg 

A természetnek, gyász tele 

Sárgult levélben írja meg, 

S előre jő az ősz vele. 



Hogy ily álom jön-é reám? 

Sápadt arcom, nem kérdelek! 

Az ősz fuvalmi engem is 

Végső bucsúra intenek. 



S e kettős hervadás felett 

Az ifju tán panaszra kel? 

Boldog, ki várja a telet 

Egy szebb tavasz reményivel! 



Ne sírj leányka, oh ne sírj! 

Megváltanod ha nem lehet; 

Zöld hant alatt nyugodni jó, 

- Síromra tartsd könyűidet! 

