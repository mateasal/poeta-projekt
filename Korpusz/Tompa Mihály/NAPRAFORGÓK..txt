


Lánykám! hiven szeretjük egymást, 

Szivünké e boldog titok; 

Miért hogy szép arcodra mégis 

Sokáig nézni nem tudok!? 



A napimádó földre omlik 

Az égő isten-arc előtt, 

De vakmerőn belé-tekintni 

Tiltja vakító fénye őt. 



Szerelmed napja életemnek, 

Oh bájoló leány! 

És mégis, ah, bús hervadásban 

Orcám oly halovány! 



Mely életet hint napkeletről 

Hatalmas fényivel: 

A föld szinén a lángoló nap, 

Egykép hervaszt, növel. 



Bár boldogító szerelmedet 

Későn vallod meg, oh leány! 

Ah, mégis jól esik szivemnek 

Én életem bús alkonyán! 



Miként ha vész közt folyt le a nap, 

De kárpótlást mosolygva ad, 

Haragjaért a bús viharnak, 

A tiszta csendes alkonyat. 



Létem tied vala 

Oh leány, én hű árnyad valék! 

De meghalványodám 

S mellőled búsan elhalék. 



Nem süt a szerelem 

Üdvet sugárzó napja már; 

Az árny is elenyész, 

Ha elpihent a fénykirály! 



Oly sötét a 

Sirnak éjszakája, 

De békesség 

S nyugalom hazája! 



A nap elhuny... 

Gyász függ a világon; 

De az éjben 

Nyugtató az álom! 

