


A déli tengerpart fuvalmas 

Szelíd tájékirúl, 

Hol kék a menny s a föld örökké 

Tavasz-színben virúl: 

Két tündér vándorolt nyugotnak, 

Mind-kettő szép, deli; 

Örömtől zengenek nyomukban 

A lég ösvényei. 



Hang volt az egyik és utána 

Ki könnyen lengve szállt: 

Szép anyja Visszhangnak nevezte 

Az ifjú szép leányt. 

A lányka, anyja képe mása, 

Járása és szava, 

Egészen az volt, - tán ha gyengébb 

És halványabb vala. 



Utánok, hortyogó lován, a 

Vihar közelgetett; 

A mén sötét, lengő serénye 

Borítván a leget; 

Hogy a szülőtől elragadná 

A kedves magzatot: 

Földön és tengeren keresztűl 

Utánok vágtatott. 



Közel hallatszott már zugása, 

Bár amelyet vere, 

Feltűnni tisztán nem hagyá még 

A pornak fellege. 

A két vándor, hogy el ne vesszen, 

- A vész rohan vadúl, - 

Mély, bérci barlang rejtekében 

Hallgatva meglapúl. 



A vész előtör vad haraggal; - 

A bérci büszke cser 

Megroppan, - a sugár fenyőszál 

Szilánkokban hever. 

Kuszált a rét, ki van sodorva 

Medréből a folyam; 

Rom és inség marad nyomában, 

Amerre elrohan. 



S midőn jól elhaladt, csupán a vad 

Zugása hallaték: 

Kijött a hang, de gyermekét a 

Barlangba hagyta még. 

Készíte néki lágy mohágyat, 

És arra fekteté; 

Maga megnézni a dühös vészt, 

Elsuhant kifelé. 



De szólt még a barlangnyilásnál: 

‘ Leánykám, itt maradj! 

Szavamra majd midőn kiáltok, 

Rögtön viszhangot adj; 

És tudd, ha nem hallasz kiáltást, 

Hogy veszve már anyád; 

És én tudom, hogy veszve vagy, ha 

Választ ajkad nem ád !' 



Elszállt a hang és öszvejárta 

A bércet és mezőt; 

S látván, hogy a vész messzeföldnek 

Vidékin jár, üvölt: 

Kiáltott - és saját szavánál 

Nem hallott egyebet; 

Ismét, meg ismét... s hangosabban, 

De semmi felelet ...! 



‘ Ah gyermekem, kedves leányom! 

Miért hallgat szavad? 

Meglesve a vész, rejtekedből 

Kicsalt és elragadt! 

Ah mért éljek nélküled én is ... !' 

Ím, visszatér a vész: 

Szólt, s a vihar karjába futva, 

Zokogva elenyész. 



Viszhang, a barlang rejtekében 

Ülvén addig magán, 

Édesded, mély álom nyomá el 

A szirt mohpamlagán. 

De rögtön felrezzent ijedve... 

És hosszan hallgata, 

Mi volt ez? álmodott csupán? vagy 

Hangnak zengő szava ...? 



De nem hallott mást a viharnál, 

Amint zuhogva ment; 

Az is lassan elhalva, - végre 

Lőn szerte néma csend. 

» Oh szólj anyám? e bús üregben 

Ne hagyd el gyermeked; 

Hagyj veszni véled a viharban ...« 

De hang nem érkezett. 



S a tündérhölgy bús rejtekéből 

Nem mer kiszállani; 

Ott ül maig, - és várva anyját, 

Nincsenek álmai. 

S nehogy bus ajka válaszolni 

Hangnak feledjen el: 

Minden kiáltás szózatára 

Gyöngéden megfelel. 

