


Hogy már egyszer valahára 

Neked is végbucsút mondunk! 

Elmehetsz Isten hirével, 

Nincs egymással semmi dolgunk! 

Sok csinyt tettél, szökve mégy el, 

Meg sem várva a viradtát, 

Csak condráid hagyva rajtunk: 

Emléked, - s az ócska naptárt. 



A tavasz szép volt te benned: 

Felszökkent a bunda ára; 

A rózsának ajka éjjel 

Ráfagyott a violára; 

Annyi volt a sánta gólya, 

Ki elhullt a sima jégen! 

A sirásó- meg a papnak 

Nem volt annyi pénze régen. 



Nyárban, a harmat hiányát 

Dérrel pótlá Árva, Zólyom; 

Mózes nélkül, száraz lábbal 

Jártunk tengeren, folyókon; 

Kiment az eső divatból, 

S fútt a szél két hétig néha, 

Igaz, nem lett búza s áldás: 

De lett üszög és - poéta. 



A gyümölcs-szedés bajától, 

Őszre megmentett a hernyó; 

A regényes cserebogár 

Ette azt is, ami nem jó; 

Vig szüret volt, kádra szürtük. 

Annyi volt a drága lőre, - 

Hej csak téged, aki adtad, 

Tarthatnálak jól belőle! 



S az év végre megbolondúlt, 

Vénségére lett szerelmes: 

Hó s fagy kellett volna, s a tél 

Vala nyájas engedelmes. 

Az elkinzott földnek akkor 

Hozott nyiló szép virágot; - 

Rámosolyghatsz az emberre, 

Ha elébb jól pofon vágod! 



És a bölcsre rosz idő járt, 

Ott veszett a könyv a polcon, 

Ritkán jött egy jámbor lélek, 

Kinek egyet oda sózzon; 

Folt hátán folt a kabátja, 

De ő azért elél hóltig; 

Hirrel gyujt be a kályhába, 

S dicsőséggel takaródzik. 



A bolondot a szerencse 

Elfogadta gyámfiának; 

Szemérmesnek szeme koppant, 

A henyének szakja támadt. 

S hány szegénynek a fejét nem 

Törte bé a szent igazság! 

Megengedvén, hogy ha tetszik, 

Tűröm-fűvel borogassák. 



S mint a gyermek süvegével 

Üldöz és fog tarka lepkét: 

Sok embernél, a reményre 

Történt a vadászat ekkép, - 

S a fogottat elbocsátá, 

Más után mohón szaladva... 

S annyi haszna van belőle: 

Hogy rongyos lett a kalapja. 



No de semmi! itt az új év, 

Jobb lesz tán ez? Majd megválik! 

Nincs mit válogatni bennök, 

Egyik olyan, mint a másik: 

Új nevével hoz fejünkre 

Régi küzdést, régi gondot; 

S kiknek mindig, minden jól van: 

Azok a bölcsek s bolondok! 

