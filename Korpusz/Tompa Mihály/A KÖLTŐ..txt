


Epedvén zengő lant után 

A gyermek-ifju kebele, 

Szólt a dalisten: itt a lant! 

De boldogság nem lesz vele! 



S hogy csendesen zendűlt a húr: 

Lőn a vidám fiú komoly, 

Nem érté, keble mért dobog? 

Nem tudta, könnye mért omol. 



S midőn szív- és lélekhatón 

Felcsattant édes-bús dala: 

A lantos szenvedett nagyon, 

S szivén mély fájdalom vala. 



Most a dalisten megjelent, 

S mond: szánlak, ifju, tégedet! 

A lantot tőled elveszem, 

Hogy így a bút is elfeledd! 



Oh hagyd a fájdalmat nekem, 

A lelkes dalnok felele; 

Oh hagyd a fájdalmat nekem, 

Csak hagyd meg a lantot vele! 

