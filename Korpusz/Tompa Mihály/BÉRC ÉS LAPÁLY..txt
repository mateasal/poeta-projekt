


» Hallgassátok meg szavunkat, 

Akik fenn a bércen laktok! 

Holott köd jár, rövid a nyár, 

Közel felhők méhe csattog; 

S megfelézi a fukar föld, 

Mit a szorgos kéz belévet: 

Nappal terhes, éjre félős; - 

Iga, tengés, kín az élet. 



Fogadjátok meg szavunkat: 

Szálljatok le a lapályra! 

Termő partok közt foly itt a 

Folyamok gyors, népes árja. - 

Gazdagulni, boldogulni 

Vár a sikság, a fenyér lenn; 

Jertek, jertek lakni hozzánk, 

Legyünk egy són, egy kenyéren! 



Nyereség lesz együtt élni - 

Mély aknában kincset ásunk, 

Öszveszántjuk mezeinket, 

És közös lesz garmadásunk. 

Tér vadából, tó halából 

Meg nem csonkúl a jogos rész; 

Egy pohárból isszuk a bort, 

Mikor szivünk bánatos lész. 



Jegyet hordtok, s ez mutat most 

Makacs, érdes, elvonult fajt: 

Kemény erkölcs, durva köntös 

Lágyul, enyhűl s finomul majd. 

A szilaj fiú lovag lesz 

S hó nyakára a magaslat 

Megszelídült vadgalambja 

Selymet illeszt, gyöngyöt aggat. 



Megmutatjuk városinkat, 

S bámulat visz rajtok által; 

Bennök minden szép, merész, nagy, 

És határos a csudával! 

Láthatjátok csarnokinkat 

Uszva fényben, rakva dísszel 

Hol zaj, illat, lakma és élv... 

Melyet boldog aki ízlel. 



A világot, nagy világot 

Mi fedezzük fel tinéktek, 

Új a lég is, új a föld is, 

Melyet szivtok, melyre léptek! 

Mért kövön, mohon sanyargni? 

Ülni szűk völgy börtönében? 

Jertek a lapályra lakni... 

Itt az élet, itt az éden !« 



» Értjük: a sík mily derüs, dús; - 

A folyam bő, népes és gyors; 

Mennyi áldás, fény, dicsőség! 

S mindazt birni: kedvező sors; 

De közöttünk nincsen, aki 

Kérje nyiltan, lesse titkon; 

Itt kivánunk élni, halni 

Hegyeink közt, halmainkon! 



Jó nekünk a régi erkölcs, 

Büszkeség az ősi bélyeg, 

És a köntös, mit apáink 

Ránk hagyának, viselének: 

Szép az ifju arca, bátor 

Nap elfogja, szél kifújja; 

Hadd legyen csak vadvirág, lomb 

Lányainknak koszorúja! 



A sovárgott boldogságra: 

Sok és drága, mind kevés még: 

Életünkhöz, örömünkhöz 

Több van annál: van elégség; 

Szives munka díja, haszna 

A barázdán visszatérül, 

Érett gyümölcsöt hullat a fa, 

S méz csorog le törzsökérül. 



Birjátok a cifra várost! 

Minket nem von csarnok, oszlop, 

S lázas óra, mit a dőre, 

Az éjből a nappalhoz lop; 

Nem sovárgunk kényelemre, 

Sanyar, tűrés szokva nálunk, 

Szokva harc, vész; - reng az erdő, 

S nyugodalmas benne álmunk! 



Olyan édes a mienknek 

Tudni e tájt, völgyet, ormot! 

Hű védelme, hő szerelme 

Sziveinkkel egybeforrott. 

Rázkodjék meg bár az ég, föld, 

A hegy a rónára dőlve: 

Senki meg nem hűt iránta. 

Nem szakaszt el semmi tőle !« 

