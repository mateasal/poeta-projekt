


Fejlő virágait, 

Napkeltekor s nap alkonyán, 

Hű gonddal öntözé 

Csergő patakból a leány. 



És ők feldiszlenek, 

Nyilt kelyhökön foly illatár, 

De a leányka szép 

Arcán a legszebb rózsapár. 



Igy elfut a tavasz, 

Az ég-király magasbra hág; 

Újító víz után 

Epedve hervad a virág. 



S eljő a hű leány, - 

Szép arca oly sápadt-fehér - 

Bágyadt virágitól 

Az ösmerős patakhoz ér. 



De ah csalárd remény! 

Felitta azt a nyár heve, 

Zöld partja színtelen 

Felégetett kopár leve. 



Nem szól, csak egy szelid 

Mosoly vonúl az ajkakon, 

Mint alkonyatkor a 

Búcsú-sugár a hegyfokon. 



Az ellankadt virág 

Gyászos sejtést idéz elé; 

De a beteg leány 

Bizton tekint az ég felé. 



Míg kétszer éj leszen, 

S derűl reá fel a korány: 

Szomjú virágival 

Haldoklik a szelid leány. 



És amint harmadik 

Nap éje jön: borul az ég, 

Ujúl az éltető 

Esőt szomjúhozott vidék. 



S im a virágsereg 

Mosolygva ég felé tekint; 

Cseregve jön s szalad 

Az enyhadó patak megint. 



De alszik a leány, 

S a gyászfüzér virágibul 

Egy árva rózsaszál 

Az ápoló keblére hull. 

