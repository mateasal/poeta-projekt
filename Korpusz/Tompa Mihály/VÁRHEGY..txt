


Hegyalján egy magas bérc 

Várhegy nevet visel; 

Lejtőjén a borág nő 

Arany gerézdivel; 

Csúcsán várrom meszes pora, - 

S mint mécs-világ a messze éjben 

Története nagy-kétesen 

Tünedezik fel e regében. 



Volt egy gonosz-szivü özvegynek 

Hét élő magzata; 

Kiket példája- és szavával 

Csak roszra oktata; 

És az álnok munkálkodásnak 

Az a gyümölcse lett: 

Hogy nem vallottak a suhancok 

Sehol becsűletet. 



És mig más jólelkű anyától 

Imádkozást tanulnak magzati 

Ő este a vásott fiúkat 

Lopásra szokta útasítani. 

De háznépén, s gonosz magán, 

Áldás nem is vala; 

Az inségtől majd összedőlt 

A házikó fala. - 



Tél vége volt, a gólya megjött; 

A déli szél, s a napsugár 

Egy kézre dolgozván, kiszikkadt 

A hóvizes hegy és határ. 

Az özvegynő cserjét kapart 

A jó meleg napon, 

És gyűjte száraz ágakat 

Az erdőoldalon, 

Hogy lenne a kenyérsütéshez, 

- Anélkül volt régóta háza 

És már harmadnapja, hogy a 

Teknőben kél, poshad kovásza. 

Lassú munkája közt kezének, 

Ajkára ily szavak jövének: 

» Mért is teremt koldust az Isten! 

Hogy éhezzék, s elvesszen gonoszúl? 

Vagy hogy legyen lába-kapcája 

A henye dusnak, akire szorúl!? 

Bánom, hogy e rakás kölyöknek, 

- Mert egyebet nem mondhatok! - 

Nem hurkoltam nyakára jókor 

A mentő bölcső-madzagot. 

Kenyérért üldöz untalan, 

S nyolcra keressek egy magam ?!« 



És amint ekkép szitkozódék: 

Ó vár sikátorához ére; 

De álmélkodva visszahökkent... 

S ijedtében meghűle vére, 

Mert a beomlott várpincében: 

Sok arany volt, hét káddal épen. 

Most álnok szíve úgy örült... 

És a fejét azon töré, 

Hogy e temérdek kincs, arany 

Mikép lehetne mind övé? 

Mert hogy belőle részt vegyen 

Mellette más szegény, 

E gondolat meg nem maradt 

Embertelen szivén. 

» Mit érek ennyi kincshez egy magam? 

Megyek... kihívom mind a hét fiam! 

Elhordjuk éjjel csendesen; 

S akkor! - kiálta mérgesen 

Hajszálon függ az éltetek, 

Kik ellenem vétettetek !« 



A hét fiú s anyjuk belépe 

A kincset rejtő mély pincébe; 

De nem boldogult az anya... 

Mert a kád fényes aranya 

Az elterített lepedőket 

Rögtön megégeté, 

Mihelyt kezével a gonosz nő 

Rájok szórá, veté. 

- Anyám! menjünk ki már... 

Szedtünk mi eleget! 

Anyám, anyám mi az ...? 

Ujjával integet... 

S az asszony rögtön feltekinte, 

De az árnyék volt csak szerinte. 

- Anyám, anyám, ősz ember az... 

Gyerünk az Istenér '...! 

Nézd csak, parázs tüz a szeme... 

Szakála földig ér!... 



A nő megint körültekinte: 

De képzelet volt csak szerinte. 

S őrült szidalmak közt parancsolá: 

» Ide, ide, edényt a pénz alá !« 

- Anyám, anyám ...! s a hét fiú 

Rémülten felszaladt... 

A vár pedig dörgés között 

Utánok bészakadt; 

És a nőt, ott kapkodva még: 

Odaüté az omladék. 



És az, aki hét gyermekétől 

A roszlelkű anyát elvette: 

Nem engedé elveszni őket, 

De gondja volt rájok, helyette. 



Azóta a kincsgarmadának 

Többé nyomába nem jutának; 

Száz ölre sűlyede 

- Mint tartja a rege. - 

Kuszó repkény terem most 

A rom helyén, a hegyfokon; 

S felette a kuvik szól 

Enyészet-hirlő hangokon. 

