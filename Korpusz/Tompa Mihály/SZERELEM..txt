


Hogy lángra gyúlt én szívem általad: 

Érzém mindenható hatalmadat! 

Csüggvén hölgyem hő ajkain: 

Több kéjt szivem nem bíra már... 

Csak boldogságod volt velem, 

Fényes sugár, meleg sugár! 

Fényes sugár, meleg sugár! 



Forró, forró miként a nyár dele, 

S villámontó volt a lány kebele! 

E szív egén el-elborult, 

Fel-felderűlt a láthatár... 

Adtál a kéjhez kínokat, 

Kétes sugár, csalárd sugár! 

Kétes sugár, csalárd sugár! 



S mindez hová lőn? Évek tűnve el: 

Fagyos nyugalmat érez e kebel! 

Fényed, mikép az őszi nap, 

Tőlem mind távolabbra jár; 

S e szívre több hatalma nincs, 

Halvány sugár, hideg sugár! 

Halvány sugár, hideg sugár! 

