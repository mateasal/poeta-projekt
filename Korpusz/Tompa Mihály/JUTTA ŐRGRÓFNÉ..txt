


Jutta grófné gyönge sajkán száll 

Át a Rajnán szép holdvilágnál; 

Cselédnő vonja a lapátot; 

S ő szól: »a két hullát nem látod, 

Melyek hogy haladunk, 

Kísérik csolnakunk ?... 

Oly gyászosan úsznak a holtak! 



Lovag volt mind, - lángkedvvel, ifjan 

Hűséget eskve karjaimban: 

Hogy hitszegő egyik se légyen, 

Azt biztosítni kelle nékem: 

S őket megfogatám 

S a vízbe fojtatám... 

Oly gyászosan úsznak a holtak !« 



A nő evez, - s míg Jutta harsány 

Kacajt üt a csendet zavarván: 

Két hulla a vízből csipőig, 

Feltartott ujjal kiütődik, 

Mint ki esküt teszen, - 

Szemök néz mereven... 

Oly gyászosan úsznak a holtak! 

