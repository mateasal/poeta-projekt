


‘ Haragvó Isten! a tágas mezőt 

Teremtővé változtatod? 

Kedvedre van: hogy úton útfelen 

Hever haldokló és halott? 

Emészt az éhes sárga szörnyeteg... 

S ki bír dühének ellenállani? 

Kínos szorongásban ha estig él: 

Lelkét az ember akkor adja ki. 

Ki harcol, szánt, vet és arat: 

Jobbágyimból alig marad! 

Im, most is a mezőn 

Hét szálas testvér hullt rakásra! 

Gyilkolni aki tud: 

A temetést se bízza másra ...! 

Legyen bár a halott kisérete, 

Hollók és farkasok éhes serege: 

Mit bánom én! 

De embernek, ki a holtakhoz ér, 

Halál fején !' 



» Oh uram férjem! - szóla Zsófia, 

Sztrecsénnek istenfélő asszonya, - 

Ne nyíljon káromlásra ajkad! 

Mint a sebes vízár, a népeken 

A bűn eláradott nagy szertelen, 

S az ég méltán büntet, sanyargat. 

Ne kísérts Istent! Hét testvérfiak 

Sírnak keblében hadd nyugodjanak! 

S jer, jer ...! a csapás megszűnéseért: 

Az Istent vélem térdre esve kérd !« 



‘ Hah! félre asszony s szád hitvány beszédi! 

Keblem méreg, boszúság marja, tépi... 

Csatás időket élünk, - s oldalamtul 

Ha olykor tíz-husz hitvány szolga elhull: 

Fejemre zúgnak árvák, özvegyek: 

- Ki harcra vitte, Isten verje meg! 

És aki most ezrenként öldösé el, 

Gyalázatos dögvésznek fegyverével, 

Kicsiny- s nagyostul a szorgalmas népet 

Még annak mondjam: hála, hála néked! 

Nem! aki öl, temessem is! 

Hollókkal bár, mit tudom én! 

De embernek, ki a holtakhoz ér: 

Halál, halál fején !' 



Haragban igy zúgván az úr, 

Nejét elhagyta végre; 

Ki a feszűlet zsámolyán 

Buzgón borúla térdre. 

Imádkozott... s ment, - a kunyhók beteg 

Lakói tőle vigaszt nyertenek, 

Kezében gyógyir és kenyér vala... 

- S ki űl gyémánt-tollal kezében 

A jótett könyvénél mennyégben: 

Jegyzett az Úrnak angyala. 



Csendes a világ, a vár zajtalan; 

Ébren csak a kegyes Zsófia van. 

Ki késő éjszakán 

Elhagyja várát egyedűl, 

Hogy felkeresse a helyet, 

Holott a hét kiszenvedett 

Testvér holtteste hidegűl. 

A hölgy félénk, az éj kisértetes, 

Ijesztő a halottak képe; 

De bátorságot néki az Isten ad, 

S ő biztosan közéjök lépe; 

A hölgy erőtlen, a föld vaskemény. 

Ásó s kapa nehéz, nehéz; 

De a gyengének Isten ád erőt; 

Tágul a föld... 

S a sír öblös kebele kész. 

Az elhullott testvérfiak 

Csendes sírban megnyugszanak! - 

S ki űl vala 

Gyémánt-tollal fényes kezében, 

A jótett könyvénél mennyégben: 

Jegyzett az Úrnak angyala. 



A kegyes urhölgy hazatére. 

S alighogy álom jött szemére: 

A nap pirosan kelt, az ur haragban, 

És ajkának dörgő szózatja harsan: 

‘ A holtakat ki ásta el? 

A vakmerő parancstörőt 

Elő... elő... 

Hadd lássam őt !' 

S álnok szolgája súg: Uram! 

A sírásó ten-nőd vala, 

Temetkezés lőn általa 

Az éj sötét óráiban! 

A férjnek arca elsötétűl 

S zordon parancsot ad: 

‘ Duljátok a sírt fenekig, 

Hányjátok szét a holtakat ... !' 

A hölgy elborzad s esdekel: 

» Hadd porladjon, minek porladni kell !« 

De a hölgy hasztalan szólt; 

A bőszült ur vak és süket, 

Nem hall szót, nem lát könyeket... 

- És dultan áll a sírbolt. 



Más éjjel lesben áll az ur 

A holtakhoz közel; 

S ott töltvén a nagy éjszakát: 

Figyel, vár s egy lelket se lát, 

Temetni nem jött nője el. 

S megtérve, mint jött titkosan; 

Reggel, mi nagy leve 

Álmélkodása és dühe: 

- A hét testvér a sirba' van! 

- A szolga súg, - s parancsot ad 

A zordon ur szilaj dühében: 

‘ Duljátok a sírt fenekig, 

Hányjátok szét a holtakat ...! 

- S parancsa teljesitve híven. 



A harmadik nap éjszakáján 

Az úrnak újabb terve van; 

A harmadik nap éjszakáján 

A kegyes hölgy oly nyugtalan! 

A lelke fáj... s férjével nem bír: 

Hogy dúlatlan maradjon a sír! 



S mély tűnődése közt, a feszűlet 

Zsámolyán arccal leborul; 

De most gyorsan felkelve róla, 

Mintha az Isten sugta volna, 

Örömhang tör fel ajkirul: 

» Keresztje nincs a sírhalomnak ... !« 

S az éjfél még el nem halad, 

A feszületnek zsámolyából 

Fehérlő síri jelt farag. 

Még egy vágást teszen 

S a munka azzal véget ére; 

S ím a holtaknak szánt keresztet 

A kegyes urhölgy mélyen sebzett 

Kezének festi drága vére. 

De ő az éjben csendesen 

A holtakhoz megyen, 

Kiket midőn a sírba fektet, 

Fejökhöz szurja a keresztet. 

S ajkán imígyen reszket a szó: 

» Porladjon el, mi porladandó !« 

S ki űl vala 

Gyémánt-tollal fényes kezében, 

A jótett könyvénél mennyégben: 

Jegyzett az Úrnak angyala. 



A férj azalatt, gyanuval tele, 

Az éjben gyakran felkele; 

Kezébe vőn égő világot 

S nejének ágyánál megállott: 

De mindig halkan lépe hátra, 

Gyanúsitott nejét ott látva. - 

- A sír felett nem látta meg 

A mult éjjelen; 

És mostan látni hiszi őt, 

Midőn nincs jelen. 



Reggelre kelve, ismét ép a sír, 

A bőszűlt ur dühével nem bír... 

Gonosz cselédje lép elő 

És ujra súg... 

De most az ur rámennydörög: 

‘ Kihúzatom nyelved, hazug! 

Mert akire árulkodol, 

Egész nagy éjszakán aludt !' 

‘ " Hatalmas ur? tiporj el... 

De nőd volt, aki temetett, - 

S keresztet hogy faragna, 

Ejtett kezén mély, nagy sebet, 

Menj óh uram, s ha hazudok: 

Fejem bakó kezébe' lásd ... ! "' 

Az ur ment, és a hölgy kezén, 

Melyet gondos szemügyre vén, 

Nem lel sebet, nem karcolást. 

És uj parancs szól: ‘A hazug 

Lásson halálos kínokat! 

A sírt pedig rontsátok el, 

Megégetvén a holtakat !' 



És hirt hoz a poroszló: 

Uram! rosz szolgád halva van, 

Imént szakadt ki lelke 

A döghalál karjaiban. 

S a sírt... a sírt, hatalmas ur! 

- Isten csodája! - 

Nem dulja fel, nem rontja el 

Ember kapája: 

Az érccsákány hantjába nem hat, 

S bántója rögtön összeroskad... 



Álmélkodásban néma lőn 

Sztrecsén kevély ura; 

Míg hála-könycseppek szökének 

A hölgy pilláira. 



Az istenfélő Zsófia, 

Ki ébren tölte három éjet, 

A negyedik nap estvelén 

Delejszerű álomba mélyedt. 



Salaktalan ködéből álminak, 

Csudás képekből összeszőtt 

Látvány merűlt fel három ízben 

A felmagasztalt hölgy előtt. 

Bevonva földig feketével, 

Látott először gyászpadot; 

Körűle címerek... nép... fáklyafény, 

Szánó sötét könyű a nép szemén, 

A gyászpadon halott... 

S az istenfélő hölgy nyugodtan 

Ösmert magára a halottban. 

S a jelenetnek legott vége lett, 

Reá halvány homály ereszkedett; 

S egy század képe elsuhan, letűn 

A hölgy előtt, gyorsan, rohamszerűn. 



Sirbolt tünék fel másodízben 

Mélyen a föld alatt, 

Halottpenész, kihullt felírat, 

- Mit a gőg márványlapra írat - 

Borítván a falat, 

Körűl csont s rozzant fedelek... 

S im egy koporsóban középen 

Feküvék a százados halott, 

Romlatlanul, mosolygva, szépen... 

S az istenfélő hölgy legottan 

Magára ösmert a halottban. - 

A látvány elsötétül újólag 

S egy század ismét elsuhan, letűn 

Kelő s elfoszló képivel... 

A hölgy előtt gyorsan, rohamszerűn: 

A föld kizöldült s ujra sárga lőn, 

Virág, vagy vér piroslott a mezőn; 

Év év után jött, - amely váltva hord 

Titkos méhében áldást és nyomort. 



Harmadszor tűnt fel a koporsó 

A látvány tükriben: 

Benn a halott, az istenes hölgy, 

Romlatlanul pihen. 

Az ó sirbolt sötét öléből 

Gonddal kivétetett; 

S felette ájtatos sereg 

- Virágot szórván a kezek - 

Mond buzgó éneket: 

- Két század óta fekszik 

Sírjában a halott! 

Két hosszu század óta 

De el nem hamvadott! 

Az Úr im a kegyessel 

Mi nagy csudát teszen: 

Romlatlan víve által 

Időn s enyészeten! 



És annyi embernyom kidőle, 

Sírjába kísért század századot; 

S betölt a hölgynek látomása, 

Mit önmagáról lelke álmadott. - 

