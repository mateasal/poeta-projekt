


Hő vágyaim csak érted égnek, 

Oh csendes éjek asszonya! 

Ha nem piroslik már az égnek 

Felhőin a nap alkonya. 



Mig szép arcid halvány sugára 

A tiszta égen fönn ragyog. 

Bár fájdalmimnak nincs határa, 

Ugy képzelem: boldog vagyok. 



Ha volt egykor szivemnek búja, 

Sugáridnál elsirtam én; 

Boldogságomnak más tanúja 

Ha nem volt a leány ölén: 



Te nyájasan reám mosolyogtál, 

Mint én, szeretve egykoron, 

Midőn epedve andalogtál 

A szép arkádi pásztoron. 



S mióta kínom rabja lettem, 

Te, most is részvevő barát, 

Magas pályád körét felettem 

El-elborúlva lenged át. 



Oh csendes éjek néma őre! 

Lágyan nyögő szellőiden 

Küldj álmot a bús szenvedőre 

S ha nyugtató ölén pihen, 



A felkelendő nap világán 

Nem ébred ő; sugáridon 

Végetlenűl alunni kíván, 

Miként a hű Endymion. 

