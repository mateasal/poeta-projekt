


Mohos váromladékon 

Borong az ősz vitéz, 

Bágyadt fényű szemével 

Merőn a romra néz. 



Körűle nincsen élet, 

Egy sír a várvidék, 

Hír, pompa és dicsőség 

Ott eltemetteték. 



Hol a fénylakta csarnok? 

A puszta termeken 

A zúgó szél dühének 

Bogácskóró terem! 



S mig a lefolyt időnek 

Szétvonja fátyolát, 

Hogy élte tarka lapját 

Még egyszer nézze át: 



Elborzad a soroknál, 

Mert amit ott lele: 

Csalódás és ezer kín 

Fulánkival tele. 



Általfut ifjuságán, 

Sok bús emlékeken, 

A férfiú korában 

Nincs más, mint küzdelem. 



Ott hűtelen barát üt 

Érző lelkén sebet; 

Itt halmot domborít fel 

Hitves, fiú felett. 



Sorban eléje tűnnek 

A robajos csaták, 

Nehéz napok tüzéből 

Vérlepte mirtuszág. 



S a ködből ősi vára, 

Sasfészke felmerűl, 

Amelynek omladékin 

Most elmerengve űl. 



S a bús emlékezetben 

- Mint lomb, szellő ha kel - 

Megrendül a nemes, de 

Kiégett agg kebel. 



Mohos váromladékon 

Haldoklik a vitéz... 

A csendes sír ölébe 

Nyugalmat esdve néz. 



Az elhaló kebel még 

Utószor feldobog, 

S miként véglobbanásban 

A mécs, kiégni fog. 



Egy vágya volt szivének, 

Egy, vándor útain: 

A kedves hon göröngye 

Nyugtassa álmain; 



Egy vágya még szivének 

Az élet alkonyán: 

Hogy boldog béke légyen 

A szenvedő hazán. 



S a bujdosó nyugodtan 

Álomba szenderűl; 

Felette rom s az érdem 

Állván emlékjelűl. 



Mohos váromladék közt 

Az ősz bajnok pihen; 

Zajos napért nyugalmat 

Találva, csendesen. 



Nem álmodik csatákról: 

Sírálma mély, nehéz, 

Melyből kürtharsogásra 

Sem kél fel a vitéz. 



Most már az ősi várat 

Birván örökre ő, 

El nem ragadja tőle 

Pártos viszály s erő 



S bár címer nem ragyog már 

Ívek, kapuk fölött; 

Alunni mégis édes 

Rokon porok között. 



Mohos váromladékhoz 

Tolongva jő a nép; 

Cserlomb közé virágot, 

Sírt ékesítni, tép. 



S hű bajnok él dalában, 

Ki békében s csatán, 

Honáért élve-halva, 

Munkált annak javán; 



S mert üldözé, ki volt a 

Jó hon szivén nadály, 

Cseles nagyok szavára 

Száműzte a király. 



A nép szorúlt kebellel 

Közelg a sír felé, 

A sírt a hálaünnep 

Oltárrá szentelé. 



Behinti azt virággal, 

És márványoszlopát 

Lomb- és repkényfüzérrel 

Köríti, fonja át. 



S az ifju nemzedékben 

Tettek csirája kél; 

Szivének égi hangja, 

Hogy csak honának él. 



Oh hon! hogy hű fiad csak 

Akkor jutalmazod. 

Sőt még akkor se többet, - 

Amidőn már - halott! 

