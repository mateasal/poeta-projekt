


Ne kergesd, Heródes, 

Azt a kis gyermeket, 

Mert benne: Istenre 

Vonod ki fegyvered! 

S minden csapás, melyet 

Reá mérsz gonoszúl, 

Saját boldogtalan 

Fejedre vissza-húll. 



Ime betelt, mit a 

Próféta monda rég: 

Rámában is hangos 

Kiáltás hallaték. 

Búban van annyi szív, 

Annyi szem kesereg: 

Fiaikat kérvén 

A szegény Rákhelek. 



Bethlehem s környéke 

Gyászban van általad 

S hiába öldökölt 

A poroszló-csapat. 

Célból tesz a vétkes 

Gonoszt, de célt nem ér: 

Mentve a született... 

- Mért omla annyi vér? 



De kiket vad dühöd 

Kínos halálra vitt: 

Azoknak látod még 

Halvány alakjait. 

Benéznek ágyadba 

A mennyezet felett, 

Hosszúvá, szörnyűvé 

Teendik éjeled! 



Van büszke palotád, - 

Kevés, ki oda jut; 

Eláll a fegyveres 

Őrség falat, kaput. 

Az ajtó benn erős, 

Nehéz závára van, - 

És lángol annyi mécs, 

- De minden hasztalan! 



Amint az éj beáll, 

Beáll a borzalom: 

Rém jön fel a földből, 

Áthat légen, falon. 

Eszmélsz, - gondolkodol... 

S előtted nyiltan áll, 

Hogy magad vagy, kitől 

Igy megcsúfoltatál! 



Ne üldözd, Heródes, 

Az égi magzatot! 

Ujjá alkotni e 

Földet ki adatott. 

Még nem nyúlt a bölcsőn 

Túl a picinyke kéz: 

Széked már ingadoz, 

Hatalmad már enyész! 



Amely elmén, sziven 

S világon ül tunyán; 

Szétoszlik a gyötrő 

Homály, fuvallatán. 

S ha majd sok ó falat 

Leronta széttöre: 

Lesz az új épület 

Örök szegletköve. 



Hogy a tüzet megoltsd: 

Szelet versz rája? Lásd, 

Mikép okoz kezed 

Még gyorsabb lángolást! 

Sok tartományon át 

Ki őtet üldözöd: 

Népet gyüjtesz neki 

Sok távol nép között. 



Heródes, vak vagy -e, 

Szablyád emelni fel? 

Bizony megtörténik 

Minek történni kell! 

Gyarló ember keze 

S gonoszok álmai: 

Hogy birnák útain 

Az Istent gátlani? 

