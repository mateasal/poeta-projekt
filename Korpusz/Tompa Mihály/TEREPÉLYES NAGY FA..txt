


Forró légben, szél utában, 

Társak nélkül áll magában... 

... Rengetegben a magas fák 

Egymást védik, támogatják: 

A közös lomb ernyejébűl 

Hőség ellen sátor épűl; 

És hatalmat kölcsönözve, 

Hogy sok ezren álltak öszve 

Várnak a szélvészre bátran... 

Társak nélkül van magában: 

Terepélyes, nagy fa. 



Mint a felleg, messze tájra 

El-kilátszik koronája; 

Törzse délceg, ága zöldel, 

S biztat még sok szép idővel, 

Szenvedett bár, - mit elárul 

Annyi sebhely oldalárul, 

Látva orkánt, érve harcot, 

Amióta megfoganszott 

S nagyra nőtt a sík határban, 

Társak nélkül, egy magában 

Terepbélyes, nagy fa. 



Lombját tépte, hordta a szél 

Messze földön s tengereknél; 

S egy-egy ág a bánatos fán 

Állt villámtól sujtva, csonkán. 

Már gyökén is járt a fejsze, 

Mit viszály, csel rája helyze, - 

S önnagysága, mely megóvta, 

Robbanása szörnyü volna ...! 

S azt is, aki földre dönté, 

Vajmi könnyen odaölné, 

Terepbélyes, nagy fa! 



S boszantván, hogy élte hosszú: 

Kész megesni, őrni a szú; 

De kérgén túl, nyüzsgő serge 

Nem hat bé az elevenre. - 

Majd fölötte holló szárnyal 

Bús, idétlen jóslatával: 

Érzem... érzem... érzem a vészt... 

Sok gonosz jel mondanom készt: 

Héj, keserves ami rád vár... 

Pusztulás fog érni! kár ...! kár ...! 

Terepbélyes, nagy fa. 



Álljon e fa ...! s arra térjen, 

Aki dőltét várja, szégyen! 

Vészben, fagyban mit lehullat: 

A levélért nyerjen újat! 

S egy ha lészen törve, vágva: 

Izmosodjék többi ága! 

S bár a vész felette zúgjon, 

Terhes felhő tornyosúljon, 

Ontva lángját menydörögve: 

Álljon, álljon mindörökre 

Terepélyes, nagy fa! 

