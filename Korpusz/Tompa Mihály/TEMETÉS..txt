


Néma hölgy fut a nagy éjszakán, 

- Karján kisded, - arca halavány. 

De fény villan, 

Mit a szem vete... 

Zajgó keblén 

Alszik gyermeke. 



Napkeletről jő az éji hold. 

Álmában a gyermek felsikolt, 

A sirámra 

A szülő kebel 

Bősz rajongás 

Szavával felel: 



» Légy nyugodtan, árva gyermekem! 

Nem sokáig bujdosol velem; 

Uj világ vár... 

Sok lakója van, 

De hont lel ott, 

Aki hontalan. 



Ott szabad léssz, - annak szültelek! - 

Békés szomszéd lakozik veled! 

Szük határon 

Szent leend jogod; 

Eltapodtan 

Látni nem fogod !« 



Osztrolenka csonthalmos terén 

Elborult az éjjel feketén; 

Ott áll a nő 

Feltört sír felett, - 

S lenn a kisded, 

Kit már földbe tett. 



» Férjem itt vítt véres harcokon, 

Itt esett el érted, drága hon!... 

Ily apánál, 

- Csendes sirgödör! 

A fiú is 

Helyet örököl. 



Im fogadd! nyugodtan átadom: 

Őszült fővel, rongyban így, tudom, 

Nem fog ő az 

Ősi telkeken 

Váncorogni 

Koldus-betegen. 



Bús öledben jobb lesz tudnom őt, 

Mint kopogva zárt ajtók előtt, 

Szép az élet! 

De meghalni jó, 

Mig nem lesz rab, 

Vagy földönfutó ... !« 



Temetésén nincsen gyászsereg, 

De ijesztőn zúg a fergeteg; 

Mig rá keblet 

Tár a bősz anya: 

Megrendűl lenn 

A haláltanya. 



Sirhalomnál minden éjfelen 

A rajongó szüle megjelen; - 

Gyermekét ott 

- Mint bus éjmadár - 

Új honában 

Látogatni jár. - 

