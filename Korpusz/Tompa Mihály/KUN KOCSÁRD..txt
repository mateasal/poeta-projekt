


Székelyország földén látott 

A mi hősünk napvilágot, 

Akkor sem volt kedves vendég 

A szülék egymásra kenték 

Okát, bűnét érkeztének! 

De ő megjött mint a várt, 

S a szegény ház-népnek számát 

Hétig rugta Kun Kocsárd. 



A fiak felhuzalkodnak, - 

S ő, bolondja mindnyájoknak! 

Jön utcából karmolt képpel. 

Iskolából, titkolt kékkel; 

A végső pad volt az övé, 

Valameddig oda járt; 

Te-belőled semmi sem lesz, 

Szép öcsécském, Kun Kocsárd! 



S hogy az évek el-lejárnak: 

Pelyhe nő a gyenge állnak; 

Dobog a szív, fázik, gerjed... 

Szép szemeknek lángja mellett. 

Szebb leány, mint Székelyföldön 

Nincs a földön ...! - de kosárt 

Fon számodra s csalfa képpel 

Kinevet, jó Kun Kocsárd! 



Van ám jó a roszban ennyi: 

Ugy sem érne rá szeretni! 

Rövid békét hol megunták: 

Van a honban háborúság! 

A hivó jel: meztelen kard, 

Mit a pártdüh vérbe márt: 

Ezren mennek, - de kacagnak 

Hogy ő is megy - Kun Kocsárd. 



Elvész aztán híre hamva, 

Mind is egy ő, élve, halva! 

Mikor egyszer sok időre, 

Nagyon ver a szó felőle: 

Látták, hogy vítt a csatában, 

Mint egy vérző leopárd; 

Tamás volt sok benne mégis, 

Mikép ő az: Kun Kocsárd. 



Hanem amint Kassa táján, 

- Fele népét kardra-hányván - 

Révain nagy diadalt vőn: 

Repült híre szárnyon, szellőn. 

S hogy szaván a cenk olasznak, 

Grittinek jut végre bárd: 

Híres ember, nagy vezér s hős 

Lőn egyszerre Kun Kocsárd. 



Az is volt ő. Majd Horváthra 

Szathmár várát hogy megszállta: 

Ottan egy szakálas ágyú, 

Megfosztotta fél lábátúl. 

Vére omlik... ina gyengül... 

De szív és hang oly szilárd! 

Rajta... rajta! és a várat 

Igy vevé be Kun Kocsárd. 



Nagyváradra víve sebbel: 

Ura búsong, fél kart vesz el! 

Szép nyakokbul tépve vőnek 

Gyolcsot a nők sebkötőnek... 

S ki felé most annyi köny hull, 

Annyi bajnok karja tárt: 

Egyet mosolyg, hogy körülnéz. 

- Aztán meghal Kun Kocsárd. 

