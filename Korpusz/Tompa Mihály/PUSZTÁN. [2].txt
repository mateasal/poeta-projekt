


Repülnél lelkem, fenn repülnél 

A táj szellőivel, 

Mely a nyilt rónaság felett még 

Szabadságot lehel; 

De a magasból földre von le 

A súlyos fájdalom, 

Fenn még jobban elédbe tűnvén 

A sors-alázta hon. 



A hon, hol egy hős nép bevégzé 

Zajos történetét, 

És most egykedvü jóra, roszra, 

Többé se vár, se félt. 

S e földön, hol vérzett-virágzott 

Nyolc hosszu századig, 

E földön, mely már nem hazája, 

Mint a zsellér lakik! 



Oh puszta! elvész nem sokára 

Vadon költészeted! 

Hol a pásztor vigan bogárzó 

Gyulyát terelgetett, 

S a délibáb rengő tavában 

Szilaj mén vágtatott: 

A pásztortűz, a furulyaszó 

Kialszik, elhal ott. 



Mely oly szabad volt, mint lakója 

S láncot nem ösmere, 

Felhasogatva, mérve lesz a 

Dús rónaság tere! 

S a népek koldus söpredéke 

Felkel nyugat felül, 

S a tejjel és mézzel patakzó 

Földön megtelepül. 



Mig önvérünk más nép honából 

Felénk vágyik, siet, 

És el van keblünktől szakasztva, 

Mint parttól a sziget: 

Ki nékünk még köszönni sem tud, 

Akit nem ösmerünk, 

A drága véren szerzett földet 

Az ossza meg velünk? 



Ki sem mult még a hős oroszlán, 

Bár arca jéghideg, 

De megrándul még szíve táján 

Egy-egy vérző ideg: 

S felette már a ronda varjak 

Csoportja megjelen, 

És üt falánk, gyalázatos tort 

A félholt tetemen. 



Alighogy a villám lesujtá 

A bátor keselyüt, 

A fenn szürkűlő sziklaszálon 

Még fészke meg se hűlt, 

Hol a nyílröptü sólyom is csak 

Nagy félve járt elébb: 

Csipogva fürdik s üt tanyát most 

A szemtelen veréb. 



Oh mind ez úgy fáj a magyarnak ...! 

S ha ajka netalán 

Egy-két nótán enyhíti kínját: 

Megütköznek dalán... 

A sebzett vad a rengetegben 

Kínjának hangot ad: 

S magát az elnyomott magyarnak 

Kisírni sem szabad. 



Meghalsz, én nemzetem! - s halálod 

Ha elvégeztetett: 

Mért nem döfik hát már keresztül 

Egyszerre szívedet? 

Mért gondolnak végperceidre 

Mesterkélt kínokat? 

Hogy mint egy vak Sámson - kacaj közt 

Szenvedj hosszan, sokat! 



Repülnél lelkem, fenn repülnél 

A táj szellőivel, 

Mely a nyilt rónaság felett még 

Szabadságot lehel: 

De a magasból földre von le 

A súlyos fájdalom, - 

Fenn még jobban elédbe tűnvén 

E sors-alázta hon! 

