


Gonddal ápolt kerti ágyban 

Két virág állt egymás mellett; 

Azt kevéllyé tette ékes 

Szirma és a karcsu termet; 

Ezt övedzi egyszerűség, 

Ajkán csókot nem szed a 

Kert kalandozó lepéje, 

Ez a kisded rezeda! 



És szól büszkén amaz, a szép: 

Mért vonulsz így ide mellém? 

Tán szinetlen, árva voltod 

Szépségemmel hogy emelném!? 

Ah szegény gyom, menj el innét! 

A sövény alatt helyed, - 

Kellemem csak árt neked, ha 

Összemér a szem veled! 



Mig ekkép szólt, - s rezedácskát 

Bántá a szó, melyet mondott: 

Nő az árnyék, hűsül a lég, 

S harmat lep be füvet, lombot; 

Hazasiet a madárka, - 

Eljön és elmén az est; 

Majd az éj a földön mindent 

Egy, sötétlő szinre fest. 



Ki jár még a kerti úton 

Fel s alá a csendes éjben? 

Kertészlánykát, szép menyasszonyt 

Édes bánat tartja ébren: 

Virágitól, kiket ápolt, 

Holnap végkép elszakad... 

Azért tartja köztök ébren 

Ez a fájó gondolat. 



Elfedett az éj, virágim! 

Mégis tudlak, mégis látlak! 

Felém búsan hajladoztok, 

Liliomok, rózsaágak! 

És az édes bűvös illat, 

Mely bucsúkép rám lehel: 

Jácint, szegfű s rezedák, hű 

Kelyhetekből terjed el. 



Uj, uj keccsel gazdagulva, 

Későn légyen hervadástok! 

Édes lesz a messzeségből 

Visszagondolhatni rátok! 

Ti adátok életemnek 

Boldogságot, örömet! 

S koszorumban kisérőül 

Csupán egy-két szál követ! 



Hallja a kevély virág ezt, 

És mit olyan mélyen fájlal: 

Hogy csak őt feledte a lány, 

Nem emlitvén más virággal! 

S reggel, szégyen- és haragtól 

Színe halvány, kelyhe dúlt: 

Rózsa-, liliom- s rezedából 

Köt a mátka koszorút! 



Ki bálványa volt magának, 

- Mást körülte föl se vévén - 

E mellőzés mély sebet vág 

A virágon s büszkeségén; 

Ingerült és zúgolódik, 

Mint a sértett gőg szokott, 

Végre a zajgással, ilyen 

Feddő szóra ád okot: 



Mely rajtad nyil, szirmod ékes, 

Hanem ez csak külső érdem; 

Illatod nincs! - s nagyra vágynál 

A virágok seregében?! 

Azért, hogy nincs dús virága, 

Színe hamvas, színe zöld: 

Zsálya, izsóp, rozmarinnak 

A földig hajtsd büszke főd! 



A virágnak lelke: illat, 

Mely szabadon árad széjjel, 

Mig rabúl a földhöz kötve 

Szirom és lomb, gyökerével! 

Szirom és lomb hervadandó ...! 

S az a virág alig élt, 

Melynek meg nem hosszabbítja 

A jó illat életét! 



A virág a feddő szóra 

Még búsabb lesz, nincs mit várjon... 

Oldalán a nyiló rózsák 

Függnek vékony inda-szálon; 

S ha illetik, megtartóját 

Széjjel-rugva eleve, - 

Nem vágy élni, szaporodni, - 

Ne nyulj hozzám a neve. 



Csak az ágyak szélén állong 

A virágok dus kertében; 

Most is hallja a kemény szót: 

Külső szépség nem nagy érdem! 

Fejed mályva s rezedának 

A földig meghajthatod! 

Mert mit ér a dús szin rajtad, 

Ha hiányzik illatod!? 

