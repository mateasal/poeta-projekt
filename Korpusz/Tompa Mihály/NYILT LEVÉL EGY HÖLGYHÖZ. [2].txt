


Édes hölgy, keble szent érzelmivel 

Egy ösmeretlen ifju üdvezel. 

S bár benne nem lelsz ösmerőst, rokont; 

Meghallod úgy -e, amit ajka mond? 

Az ifju néked, jó hölgy! idegen, - 

Elmellőznéd őt némán, hidegen; 

Mert nem tudod, hogy mindenek fölött 

Szent nékem a lánc, mely hozzád kötött. 



Kebledre híven két szülött simúl, 

Fiad s leányod; mondhatatlanúl 

Szeretve én is e fiút s leányt, 

Megosztám szívem köztük egyaránt. 

És a szegény fiú gazdag vala 

Barátság- s szerelemnek általa. 

Mit nem remélt, oh mit nem álmodott, 

Midőn e két hű szíven nyughatott? 

De mást akart sorsomnak istene, 

Csak álom volt üdvem... s elröppene! 

Mert bár hű a barát, hű a leány: 

Engem sorsom hullámos kénye hány; 

S a hű szivektől messze elragadt, 

A sápadt bú s emlékezet maradt 

Velem; s ha kérdik: tán beteg vagyok? 

A bús válasz pilláimon ragyog. 



Emlékezem... szép őszi este volt, 

A hallgatag vidéken el-kiholt 

Élet- s örömzaj; nem zengett dal, a 

Természet egy sápadt beteg vala. 

Bús arccal a haldokló betegen 

Függvén, az éji hold viraszta fenn 

Ifjú özvegyként, s úszó fátyola 

El-elborító gyászfelleg vala... 

Karjaimra fűzve szívem kedvesit: 

- Ott hű barátom, kedves lányom itt - 

Kimentünk hárman a liget fele, 

Melynek sárgultan hullott levele; 

Ah nem tudom, lánykám mit érezett, 

Mert néma volt, s mosolygva könnyezett! 

Csak szívverése szólott ajka hely'tt... 

Emlékezet, ne vérezd e kebelt ...! 



Hogy boldog voltam, kell -e mondanom! 

Nem volt reményem, nem óhajtatom, 

Csak egy hiányzott még: áldó kezed, 

Hölgy! megszentelni e boldog frigyet. 

Látd, földbe tettem jó anyámat én, 

Vesztés tanított sírni idején; 

És nyughelyét is, hol van? nem tudom... 

Emléke nincs, - s bedőlt a kis halom. 

Ki jó szívére vonna engemet: 

Ő alszik... isten látja lelkemet, 

Nincs perc, amelyben nem ohajtanám, 

Jó hölgy, neked mondhatni ezt: anyám! 

S talán... ki küldött hívatlan remény? 

Hogy ámításid tudva higyjem én ...! 

- 

Ne bánd, oh hölgy! hogy szívök érzetén 

Híven hajolnak magzatid felém; 

Mint a lóhernek három levele, 

Híven összeforrt hármunk kebele; 

Halld meg, ha a barátnak ajkiról 

Emlékezetnek hű igéje szól; 

A jó leány iránt se légy kemény, 

Olykor ha bús, ha tán sohajt szegény! 

Reménnyel váltva titkon keble szót: 

Ne háborítsd az ébren álmodót! 

Mig a szívnek reménye, álma van: 

Ha küzd, ha fáj is, nem boldogtalan; 

S engedj szivedben nékem is helyet 

Szerettid közt, oh hölgy! Isten veled! 

