


Hol a Karpát havas tetőin, 

- Mint barna csókák a téli fára, - 

Halk szárnyütéssel a kifáradt 

Felhők megűlnek éjszakára; 

Hol a vihar fogantatik, 

S szül a mennydörgés száz harsány fiut; 

Hol a havas rózsája búsúl, 

S a törpe fenyvek tengő szára fut: 

Magában egy kicsinyke tó 

Áll a jégvölgyi csúcs alatt, 

Mely méltán tiszta, mint a köny, 

Ha bús leány szemén fakad; 

Hiszen könyhullatás özönje! 

E kis tavacska: Márta könnye. 



A Tátránál szép pásztor-lányka élt, 

Nyugalmas völgyben álla háza; 

Szép pásztorlánynak tőszomszédja volt 

A Karpát legdelibb vadásza; 

Ez, a bércek sugár fenyője, 

Vihartürő, bátor, nemes; 

Az, a havas szelid rózsája, 

Szüz, bájoló, szemérmetes. 

Az ifju élt-halt a leányért, 

S hűségben a lány ajka, keble hő; 

Mely a két szívet élteté: 

Szerelem volt a tiszta levegő. 



Kincset nem juttatott nekik, 

Szegény kegyelmed, vak szerencse! 

De a boldogság, mint egy jó barát, 

Édes, piros borral tölt poharát 

Meghozta, hogy rájuk köszöntse; 

És hol van a dús, aki - mint ők - 

A tiszta szivnek együgyű szaván 

Küldvén fohászt jó Istenéhez: 

Erőt, egészséget kérjen csupán? 



Mely halványultan elhalt, 

A csendes esti hajnalt, 

Halvány világu életével 

A barna éjsötét fedé el. 

Ugy látszott a kőszál a bérc felett: 

Mint egy imádkozásba mélyedett, 

Fehér szakálu órjás remete; 

S a boldog este méla, csendes 

Homályinál a két szerelmes 

Még nyájas-édesen beszélgete. 

Jó éjszakát oly sokszor monda már, 

- Ismételvén a búcsu-csókokat, - 

De akit még egyszer karjába zára: 

Szép kedvesének egy meleg szavára, 

A jó vadász megint csak ott maradt. - 

Szólt végre a legény: ,én távozom !' 

S mond a leányka: »oh maradj, maradj !« 

, Hol a zergék gyors nyája jár, 

Ott leljen a hajnal-sugár !' 

» Ah, a Karpátokon veszélybe' vagy! 

Az út sikamlós, bérce tiszta fagy: 

Átfúnak a hideg szelek: 

Szerelmem, én ugy féltelek ! «, 

Hadd fujjon át a Karpátok szele, 

Majd felmelenget Mártám kebele ...! 

S el, el most a bércek közé! 

Merész vadásznak társa: vész; 

Szelid galamb, Isten veled! 

Az estve ujra hő karomba tész !' 



A rengeteg bércek tövéhez 

A gyors vadász elére; 

Halmocska oldalán, ledőlt a 

Föld harmatos gyepére; 

S járván mindig hű gondolatja, 

A szép, a hű pásztor-leányon: 

Mely lelkét lágy karján ringatta, 

Igen szép volt az éber álom: 

Gondos gazdasszony, rendes ház körül, 

Ki a fáradt vadász elébe 

Kiáll az útra, majd a dombra ül, 

S virgonc fiúcskát nyújt ölébe; 

Gagyogni kezdő gyermekére 

Mig híven hallgat boldog apja: 

Válláról súlyos fegyverét 

A hű nő nyájasan lelopja; 

Lelkének könnyebben esik, 

Ha csak hazáig is viszi; 

Hisz ő elbirja könnyedén ...! 

Az áldott lélek azt hiszi... 



Mig így merengett, csendes álom 

Nyomá a fáradt testet el; 

S más, új világ állt a vadász előtt, 

Csodás, szétfoszló képivel. 

Ugy tetszett: rengetegbe jár, 

Holott szirt s omladék fölött, 

Vérben fetrengő párja mellett, 

Hófehér vad galamb nyögött; 

Majd megszólamlott a galamb: 

» Szerelmem, én ugy féltelek! 

Kárpátokon veszélybe' vagy ... !« 

S eltűnt galamb, rom, rengeteg... 

Mert a vadász fölébrede... 

S hol a zergék gyors nyája jár, 

Felhőkbe nyúló bérceken 

Találta a hajnalsugár! 



Hogy elvált a kedves vadásztól, 

S a csendes éj a földre szálla: 

Nyoszolyája fehér párnáin, 

Nyugalmat Márta sem talála, 

Járván mindig hű gondolatja 

A szép, a hű vadászon: 

Mely lelkét lágy karján ringatta. 

Mint hattyut a tó játszi habja, 

Igen szép volt az éber álom. 

Rokon lelkeknek vágya egy; 

Ifjával, egy kép állt előtte, 

De szűzen-gyöngéd színezettel... 

Mig fáradt pilláit beszőtte, 

Selyem pókhálójával 

A csendes szenderűlet; 

Uj képeket mutatván 

A rajgó álom-élet. 

Ugy tetszett: hűvös árny alatt, 

Melyet magános zöld fenyő vetett, 

Gyászos szalaggal, rozmarin- 

Csomót, füzért kötözgetett; 

És megzudúla hirtelen 

Az ágakon Karpát sebes szele, 

S a földre hullt a zöld fenyő 

Elszáradt ága, sárga levele. 

S mig árnya meghosszabbodék, 

» Szelid galamb, Isten veled ... !« 

Sohajtott a száraz fenyő, 

S a küzdő lány felébredett. 

» Karomba hozza őt az este !« 

Mond, s kedvesét hűn várta, leste. 



Eljött az alkony ,... nem jött a vadász... 

» Uram Teremtőm, hol van ő ?« 

A kínos éjre szép reggel viradt... 

De a vadász nem jött elő. 



Leszállt az estve újolag, 

» Hová maradt a kedvesem? 

A Karpátok veszélye nagy... 

Oltalmazd őt, jó Istenem !« 



S harmadnapon a hű leány, 

Hegyen, völgyön bolyongva jára, 

Kiáltozván a jó vadász nevét: 

Hideg viszhang felelt szavára. 



S im a jégvölgyi csúcs alatt, 

Holt-hidegen találta őt, 

Estében szikla tépte meg 

A hű kebelt, a barna főt. 

Megzúdult a sugár fenyőn 

Karpát halálthozó szele; 

Csak hosszu halvány árnya van... 

Sárgán lehullott levele! 

Szegény fehér galamb! 

Hol nyögve búgsz, a barna rom, 

- Mig élted puszta rengeteg - 

A szörnyü fájdalom. 

Mutatta álmad, hogy bus rozmarin- 

Füzér fog lengni híved hamvain. 

Hol ifju élte megszakadt, 

Ott, a jégvölgyi csúcs alatt 

Talált nyugalmat a vadász; 

Felette kis fenyő-kereszt, 

Amelyet, tiszta harmatával, 

A fájdalom s hűség fereszt... 

S hű Márta, a boldogtalan szűz, 

Hivét addig siratta ott, 

Mig egyszer, a szirtre hajtván fejét - 

Bujában kővé változott. 

S kisírt könyűiből. 

Kerek tavacska lőn. 



Forrása nincsen, s nem apad ki 

A kerek tócsa kebele: 

A kőlány minden hajnalon 

Fris cseppeket hullat bele; 

És tiszta e köny bús özönje... 

E kis tavacska: Márta könnye! 

