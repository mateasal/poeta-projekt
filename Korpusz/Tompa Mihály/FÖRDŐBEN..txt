


Az erdő útain 

Járkálok egyedűl; 

Szememben a könyű 

Váratlan egybegyűl. 

A hullt szirmot, mit a 

Multban felszedeget, 

Lábamhoz hinti a 

Játszó emlékezet. 



Minden mint egykoron: 

Táj, lomb, virág... de nem!... 

Akkor kezed fogám, 

Most nem vagy itt velem! 

Nincs a varázs, mely a 

Zöld fák árnyába vont, 

S fénnyel boríta be 

Romot, csermelyt s pagonyt. 



Nézem, hová drága 

Neved véstem vala: 

Kiforrta, elveszté 

A bükknek oldala; 

De szívem, bár sebe 

Lassúdan béhegedt, 

Örökre megtartja 

Imádott képedet! 

