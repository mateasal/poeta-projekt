


Gyerekségem, ifjuságom 

Kisérői kik valának: 

Kedv, remények, fényes álmak; 

Még csak dél van, és ha már is 

Igy oszolnak, hullnak szerte: 

Ki marad majd este felé? 

Ki marad majd naplementre? 



A kedv, e vig gyermek-lányka, 

Volt legelső ösmerősöm: 

Együtt jártunk enyelegve 

Téli tájon, temetőkön; 

De borongó, majd komor lett, 

Kihamvadt a szem csilláma, 

Keserű a hallgató ajk, 

Redők ültek homlokára. 



Láttam fényes, dús világot, 

Szép reményben álmodozván: 

Boldogságról vertem a dalt 

Ábrándimnak zengő kobzán. 

Meredek szirt homlokára 

Mutatott fel vágyam újja, 

És magasra törni, jutni, 

Lelkem, arcom lángra gyúla. 



Remény s ábránd oda van már, 

A merész vágy lejebb szállott ...! 

Szép, fényes láng, mely nyomán hagy 

Hideg hamvat, pusztaságot. 

Minden elmult! Maga is a 

Szerelemnek rózsabokra 

Mintha fogyna illatából... 

Mintha lassan hervadozna. 



De a hűség, mint a harmat, 

Mely belé az égből cseppen: 

Szerelemnek rózsa-kelyhét 

Tartja hosszan, nyitva szebben, 

A lombatlan életfára 

Mint az inda, ráfonódik; 

Kisérőim elmaradtak... 

Csak te hűség, kisérj holtig! 



Mikor a föld gazdag, ifju, 

S a ligetben lombos ág van: 

Meg nem látunk a világtól, 

- Nem érzünk a boldogságban! 

De ha minden veszve immár, 

S lomb, virág lehull a földre: 

Ránk mosolygsz a téli fagyról, 

Életünknek örök-zöldje! 



Öröm-könnyes szemeinknél 

Ott lebegsz, mint a szivárvány; 

Sebeinkre balzsamot véssz 

Önnyugalmad s üdved árán; 

Bujdosó vagy oldalunknál, 

S mosolyogva halsz meg értünk; 

Hidegűlő orcáinkon 

Forró, tiszta könyben érzünk! 



Nyájas álmak, szép remények 

Elmaradtak lassan lassan, 

Te vagy vélem, tiszta hűség! 

Kezeidet csak foghassam: 

Mosolyogva látom őket 

Tünedezni, hullni szerte; 

Te légy vélem este felé, 

Te maradj meg naplementre! 

