


» Hárfám, ne zengj szerelmet, 

Feledd örökre azt! 

Lásd, szívem- és szememből 

Bút és könyűt fakaszt; 

Felőle, húrjaidról 

Emlékezet ha kel: 

Miként a holt pacsirta, 

Némúlj örökre el! 



Lágy hangokon, ne tűntesd 

Elém a hitszegőt! 

Nyájas reménye, melyet 

A szív magára szőtt, 

Lefoszlott, mint lefoszlik 

Fájáról a virág, 

Ha éltén őszi éjnek 

Gyilkos haragja rág !« 



És fájó szívem álma 

Vad rengetegbe vitt, 

Hol felleg ússza a bérc 

Repkényes ormait, 

Hol titkos édes hangon 

Susog minden levél, 

S vándor fuvalmak ajka 

Tündér regét regél. 



Ott a magány ölére 

Simúlva biztosan: 

Enyhűlet ért szememnek 

Könyhullatásiban. 

Megtelt csordultig a szív, 

S addig hevűlt, dagadt, 

Mig érzeménye buzgó 

Énekben felfakadt. 



S mig énekeltem nagy, 

Dicső természetet: 

Szerelmem ihleté át 

A szíves éneket; 

A felvont húr zenéjén 

Általfuvalt heve, 

És rajta a dal újra 

Szerelmi dal leve. 



E hárfa énekének 

Mig álom-élte tart, 

Mig el nem fog borúlni 

A ciprus árnya rajt: 

A húrok zengzetében 

Életre költ dalát, 

Mindenható szerelem, 

Te hasd, ihlessed át! 

