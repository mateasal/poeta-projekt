


Sárospatak tetőin, hol a gerézd fizet: 

Javában állott a bő, a várva várt szüret. 



‘ Egy híja száz a hordó! sajtó, kosár tele, 

Tudom, hogy a kerekszám bőven kilesz vele; 



Ezt híják bő szüretnek, ezt ám fiúk! mikor, 

Hordó szükében, a must a kádakon kiforr, 



Mely édes, mint csak a méz, amellett meg tapad, 

A lép se fogja össze jobban az újjadat !' 



A tűz körül sürögvén, imígy hangzott vala 

A jókedvű hadastyán, az agg vinclér szava. 



» Bátya! jól mondja a tüz s még úgyis alhatik, 

Pogánykutról ha tud, hát beszéljen valamit! 



Mert tudjuk, mily bort szűrünk itt a bérc oldalán, 

De a név hogy ragadt rá? kelmed se tudja tán !?« 



‘ Tudom biz én! Ha szóban bor van, meg háború, 

Már akkor a beszédet csak hadd reám fiú! 



Kit elvitt a gohértól a kard, meg a nyereg: 

Ismét csak a gohér- és kapához tére meg. 



Szerettem azt is, ezt is... de halljuk a regét: 

Pogánykút hajdanában honnan vevé nevét? 



Sok háborút viselt a 

Magyar nép egykoron, 

Csúfot tevén nem egyszer 

A jó szomszédokon; 

Egészen vériben volt 

A háborúskodás: 

Ő bánta mást, ha őtet 

Nem háborgatta más. 

Ha kardját megpróbálni 

Nem volt kinek fején: 

Ugy egymást fojtogatta, 

Tulajdon tűzhelyén: 

S hallátok úgy -e hirét, 

Hogy a kontyos pogány 

Másfélszáz évig ült a 

Visszás magyar nyakán ?' 

» De bátya! a regére 

Igy reggelig se jut, 

A kút felé előtte 

Járatlan már az ut !« 

‘ Igazság ...! már beszélem 

A gyász történetet: 

Mikor volt? nem tudom jól, 

De rég történhetett; 

Hegyalján híre fut, hogy 

Imitt jön a török ...! 

- És a levél az ágon 

Hiába nem zörög! - 

A megrémült lakosság 

Kipusztitá lakát; 

Elrejtve, földbe ásva 

Féltőbb tulajdonát; 

Erdőkbe, nádasokba, 

S barlangba rejtezék; 

Meg is jött nemsokára 

A ronda csőcselék. 



Hogy épségben maradna 

A bérc arany-leve: 

Gondoskodott felőle 

Sok gazda eleve; 

Hegyalja emberének, 

Ugy most, mint akkor, a 

Legféltőbb kincse lévén 

Hatalmas ó bora. 

Pogánykútnál a bércen, 

A bortermő vidék 

Legjobb pincéi voltak 

Azon időbe' még. 

De mind elpusztulának, 

Mert régi a dolog! 

- Ma is még néhol a föld 

Oly hangosan dobog; 

Elég az hozzá, borral 

Mind telve voltanak; 

Egyszer csak ugy gurúlt le 

Hordó meg átalag, 

A hegynek oldaláról, 

S az aljig meg sem állt... 

Holott a gazda számos 

Mély gödröket kapált; 

És a forrás vidékén, 

A bokrok közt, sokan, 

A hordót földbe ásták 

Nagy fáradságosan. 



A rút pogány, dühében, 

Pusztíta, égete, 

- Gyászos lett mindenütt a 

Vidék tekintete. - 

Bércekre, hegyre mászott, 

Az erdőt felveré; 

- Magát mutatni, még csak 

Egy lélek sem meré. - 



S véletlenűl, a hosszú 

Kalandozás között, 

Hol a bor volt temetve, 

Ezen vidékre jött; 

S itt, a rút fajzat, addig 

Szaglált, ólálkodott, 

Hogy meglelé az áldott 

Italhoz a nyomot. 

Az a jóféle aszú 

Beh is kár volt neki! 

Nem szántam volna mind a 

Nyakát tekerni ki! 

Mert nem tekintve semmit, 

Szabad, vagy nem szabad: 

Ivott, mint a szivárvány, 

Majd hogy meg nem szakadt 

És annyi gyűlt a kuthoz, 

És annyi bort bevert: 

Hogy, mint a zsák a szérűn, 

Egymás hátán hevert. 



Lopózva két magyar jött 

Most a forrás felé, 

Edényét hűs vizében 

Hogy megmerítené; 

S a búvó rejtekekbe 

Hogy megvivék a hirt: 

Fegyvert fogott kezébe 

Legottan, aki bírt; 

S a részegült cudar nép, 

Kevés idő alatt, 

Vérébe, borba fulva, 

Hevert a fák alatt. 



A tájról nemsokára 

Eltisztult a pogány; 

S lakába tért meg a nép, 

Sok szenvedés után.' 



Elmúltak a futások, a háborús napok, 

A régiek kidőltek, mi élünk általok! 



De ott, hol a pogány vér hajdan ömölt, maig 

Pogánykutnak a hűvös bérc-forrás mondatik, 



Mely futva bokrok alján, csavargó árkot ás, 

S jót-jót iszik vizéből az eltikkadt kapás. 

