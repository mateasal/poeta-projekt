


Betűk és ajkak fennen hirdetik: 

Hogy a világ órjásilag halad; 

Mondják: az ember, ez erkölcsi lény, 

Tökélyesebb lesz minden perc alatt. 



Az új időknek nagy története 

E fontos tanból szép leckét adott; 

És megtaníta: hogy nincsen nagy ok 

Lenézni az oktalan állatot. 



Az állatok közt önszülötteit 

Csak a legalábbvaló falja fel, 

És a világ órjásilag halad: 

Mert most ezt a királyok kezdik el! 



Különös: hogy aki egy magzatját megöli: 

Elvesz pallossal vagy kötélen; 

Aki pedig vadúl legyilkol százakat: 

Halál helyett ezt hallja: éljen! 



A bársony színe tart sok éveken, 

De végre a bársony is kimegyen. 

Rosz festék az a honfivér, királyok! 

Midőn kiömlik, még piros, piros... 

Ha megszárad: sötét lesz mint az átok, 

S nincs idő, mely ily szennyfoltot kimos. 

