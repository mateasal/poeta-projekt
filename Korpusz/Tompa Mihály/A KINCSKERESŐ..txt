


Nagy erdőség felé két vándor indúl, 

Ez ifju még, amaz már hetvenen túl; 

Mely mint bomlott ostor szakadt két ágra: 

Az útfőnél az agg leülve vára. 



És mond: ‘Fiam! jobb lesz utazni ketten, 

A nap leszáll, éj és vadon kietlen! 

Én jó uton foglak vezérni téged: 

És agg fejem minden bajtól te véded !' 



S a két utas megy a setét vadonban, 

Hovatovább egymáshoz fülve jobban; 

- Nagy ritkaság, hogy ily hiven vezessék 

Egymást: ifjú erő és agg eszesség! 



És míg az ősz multjába tér, beszélvén 

Jó, rosz sorsát, mely átvonúla éltén: 

Előre száll az ifju gondolatja... 

Tul a bércen szerető szív fogadja. 



Amint az út fogy: lelke annyit érez, 

Repülni vágy réglátott kedveséhez; 

A lány szegény, nincs drága gyöngye, kincse, 

Legfőbb kincsűl hogy a sziv őt tekintse! 



És jő az est, leszáll aztán az éjjel, - 

Birkoznak a kelő vihar szelével 

A rengeteg hatalmas águ fái; - 

» Vajh hol fogunk most enyhelyet találni ?!« 



Az agg letér az útról s jól irányoz, 

Mert érve tág barlang sikátorához: 

Leszállanak sötét öblébe annak, 

Hol a vihar dühétől óva vannak. 



S mig odafenn zuhog, csattog, villámlik: 

Olykor hat egy múló rezgés odáig. 

Vagy a hangos, öblös barlangtorokban 

Megőrvényző szélvész zug ottan-ottan. 



Rejtelmivel megérkezett az éjfél, - 

Némán ül a fiú az agg fejénél; 

Majd szól halkan: »Mit látsz öreg ?« - de álom 

Vett már erőt a fáradt úti társon. 



Az ifju néz... szürkűlő fény világol 

Előtte a barlang zugába' távol; 

S amint később erőt vesz a sötéten, 

Lelket kap a fiú, hogy arra lépjen. 



Tág pinceként ki van öblözve a fal, 

Erős vasrács az ajtó, nagy lakattal; 

S belől tömérdek kincs! medence, kádak, 

Gyémánt- s arannyal színig töltve állnak. 



És megkapván a kincsnek átkos éhe: 

Nézett, bámult, - nem birt betelni véle! 

» Hah! - gondolá - mint fénylik - mint mosolyg rám !« 

Majd visszacsúsz, - s társát felkölti, mondván: 



» Vén kalaúz, ébredj már álmaidbúl !« 

Szél és vihar megszünt, az ég kitisztúl.« 

És a setét, nyirkos helyről kilépvén, 

Haladnak a kelő hold tiszta fényén. 



Az ég boltján világok milliói... 

S mig kezd az agg szent ihletéssel szólni, 

Hirdetvén a nagy természet csudáit, 

És lelke hisz, megnyugszik, érez, áhit: 



Társát dühös kincsvágy kinozza útján; 

Melytől végkép elszédülvén, vakulván: 

Keblében sok nemes virágot elnyom, 

- Szerelem és hüség virágit, - e gyom. 



» Miért adnék e kincsből az öregnek? 

Kit már ugy is maholnap eltemetnek! 

Miért lennék egy szónak rabja holtig ... ?« 

S szerelmeért szivére zúgolódik. 



Eléje tűn a kis lak, kertje, tája, 

De most azt oly szegényesnek találja; 

S a hű leány, kis hófehér köténnyel... 

De most reá gondolni szinte szégyenl. 



Mennek tovább; - a bölcs öreg ha mit lát: 

Elmélkedik, sok tárgynak érti titkát; 

Ismér fát és füvet, hatásra nézve, - 

‘ Ez a vérfű, a bérc mesés növénye !' 



És a fiú aggálya épen az volt: 

Mint nyitja föl majd a nehéz vasajtót? 

» Hah, itt a kulcs !« s mohón utána kapván: 

Örvend a fü závárnyitó hatalmán. 



Már megviradt. Az erdőből kiérve: 

Az ifju szólt: »Ama kis lakba térj be! 

S mondd a lánynak: reám többé ne várjon! 

Szeressen mást, van más is a világon !« 



‘ Rosz úton vagy fiam! szivedbe látok... 

Botor kincsvágy, hiú álom, nagy átok! 

Érzelmeit, ha hű sziv szivnek adja: 

Ez a kincs! és boldogság a kamatja! 



Ódd a szivedet, hogy esküjét ne szegje ... !' 

De a fiú ezüst, arany betegje, 

Se lát, se hall, - és megfordúlva gyorsan, 

Eltűnik a sziklás, sürű vadonban. 



Napok mulnak, - s a bérci tölgyek ágán 

Nehány lomb csügg, az is színvesztve, sárgán; 

Az ifju tán a sors kegyence eddig? 

Sőt életén csak gúnyos átka fekszik. 



A mély vadont bujván, mint a vadállat, 

A kincses bolt nyomára nem találhat; 

Fenn-léte kín, - s el-elszunnyadva néha, 

Kinzó látvány s csalódás martaléka. 



Láz van lelkén, reszket szederjes ajka, 

Tépett, vadult, - nincs Isten képe rajta. 

Nem tudja: most van -e gyötrelmes álma? 

Vagy álom volt az, hogy kincset talála? 



Eszébe jut szerelme, hitszegése, - 

Tovább bolyong s lel újabb szenvedésre. 

Ki a hűség ösvényéről letévedt: 

Annak kinzó bolyongás lett az élet! 



Aztán kincset s vak szenvedélyt megátkoz, 

Visszavágyik az elhagyott leányhoz; 

Amit üzent, megborzad rá ...! de hátha 

Mégis várná hiven a régi mátka?! 



És a szíve most még gyötrőbb lángra gyúlad, 

Mert hasztalan keres csapást vagy útat: 

Irányt veszít; - az erdőből, bozótbul 

Kijutni vágy, - de még belebbre bódul. 



Igy van soká. Mig egy hűs alkonyatban 

A kis lakhoz lyukad ki öntudatlan; 

Benn hangzanak a vig násznép danái: 

Kincset csak a hű szív utján találni! 

