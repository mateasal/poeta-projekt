


‘ Elő! férfiak, ásót és kapát! 

A hegynek gyomra kinccsel rakva van; 

A kincs az emberé, őt illeti, 

És a sötét föld rejti fukaran! 



Törjük keresztűl a bérc oldalát... 

Fel-fel! forgassa a csákányt karunk, 

Míg a kincsbánya gazdag rejtekén: 

Gyémánt- s arannyal megrakodhatunk !' 



Imígy zugott, rivalt ezer torok, 

S kétannyi kar zuzá a bércfalat; 

Rengett, omlott a hegy; s a nép után 

Hosszú, homályos sikátor lyukadt. 



De visszahökkent a lázas tömeg, 

A földre hullott ásó és kapa, 

Mert zúgás támadt s mint egy lángszobor, 

Előttök rémes zöld fény támada. 



» Hah! vissza ember! - mennydörgött a hang, - 

Ki megrabolni jöttél birtokom; 

Reá, ki még egy vágást tenni mer, 

A hegy száz mázsás szikláit dobom !« 



S fenyegetve kinyujtá karjait, 

Hanem a kincssovár ember csak állt... 

Néhol már fénylett egy-egy vékony ér, - 

És a kincsszellem folytatá szavát: 



» Ember, az arany mit használ neked? 

Hogy birtokáért ugy töröd magad! 

Hiú fényt s külső szerencsét talán, 

De boldogságot, nyúgalmat nem ad! 



Te, a bércek dohos aknáiban 

A hőn imádott bálványt keresed, 

Nem látva, hogy vágy, kétség s munka közt 

Mint a ruhát elnyűtted életed! 



S míg a sziklák acél izmaiból 

A szűk eret kínnal kivájhatod: 

Tudod, boldogtalan, mivé leszesz? 

Velőtlen váz s halvány élő halott! 



S a föld szinére jutva, gúnyosan 

Nevetnek rád a kincsnek halmai; 

Mert múló árny vagy s nincs erőd, időd, 

Többé élvezni és pazarlani! 



A földre fel, fel! szebb ott a világ, 

Süt a nap és a fáknak lombja zöld; 

Az ég és föld boldogságot mosolyg... 

Itt minden rideg, síri arcot ölt. 



S mégis, ha már a kincsvágy úgy epeszt 

Megenyhítlek, csak hagyd el e helyet! 

Az aranyat, melyért itt küszködöl, 

Ottfenn törődés nélkűl megleled. 



Napkeltekor fűszál, lomb és csere, 

Arannyal lesz bevonva gazdagon; 

S míg nem bolygatod a hegy titkait: 

Kincsbányád lesz fenn a bérc és halom !« 



Hallá az ember és eltávozék: 

Kincs, munka nélkül! ez kedvére van; 

A szellem pedig a hegy gátorát 

Berogyasztotta nagy haragosan. 



Aztán a bércnek kellő közepén, 

Hol a futó ereknek fészke volt, 

S rejtett a szikla gazdag érceket, 

Rémítő tűzzel állitott kohót; 



Föld, kő elégett benne, mint a rongy, 

Megolvadott a gránit, mint az ón; 

Izzadt a bérc s távol mértföldekig 

Bőgött a föld, mélyen, irtóztatón... 



S míg a kohónak tágas üstiben 

Pöfögve főtt a fényes olvadék: 

Átszűrődve a bércnek rostjain, 

A hő ércpára feltolakodék. 



S kihűlve míg a föld szinére ért, 

Önsúlya ismét visszahúzta ott; 

S mint fínom, csillogó aranylemez, 

Haraszton és füvön lerakodott. 



És nagy volt az embernek öröme! 

Szavát tartá a szellem csakugyan; 

Gazdag bányája lőn a bérc, halom; 

S kincs, munka nélkül: ez inyére van! 



De telhetetlen állat ő! kinek, 

A földet nyelje bár el, nem elég; 

Itt is többet várt, s megbáná igen, 

Hogy elhagyá a hegynek kebelét. 



‘ Bolondok voltunk! boszankodva szólt, 

Midőn e szellemmel megalkuvánk 

E semmiséggel kell beérni most... 

S ki tudja, mennyi kincs várt ott reánk? 



Törpék arany-fogó növényeink, 

Fű és haraszt, magasra egy se nő; 

Jertek: ültessünk magas fenyveket! 

Több aranypillét fog fel a fenyő! 



Mi szép s jó lesz, ha a bérc homlokán, 

Felhőkig nyúlt fákon a levelek, 

A felkelő napnak sugáriban, 

Aranyba öltözködve fénylenek !' 



És tett követte a szót szaporán, 

Szépen nőttek a fenyőcsemeték; 

De pusztúlt az aranyfogó növény, 

S a kincs szemlátomást kevesbedék. 



Látván az ember ezt, haragra gyúlt, 

S a bércoldalnak esett újolag; 

Ontotta, vágta s messze behatolt: 

De égett érc-salakot ása csak. 



» Hol vagy, kincsszellem? - őrűlten rivalt, 

Ha megszegéd az alkut álnokúl: 

Nyisd fel gazdag kincstárad ajtait ... !« 

S nagy küzdelemmel mind beljebb nyomúl. 



De hasztalan: káromlás, küzdelem... 

A munka díja füstös szén, homok; 

Lelankad a kar, a térd megtörik, 

A nép csüggedten visszaváncorog. 



S mi kincset még a bérctetőn talál, 

- Mely semmiség volt nem régen neki, - 

Az árnyékban tengődő fűveken 

Reszkető gonddal fölszedegeti. 



Kiveszett végre minden fű s haraszt, 

És az aranyszedésnek vége lőn; 

Az embernek, a sűrű fenyvesek 

Siralmas leckét zúgván a tetőn. 



A fenyves erdő zúgó lombja közt 

Ez a rege susog mind e napig; 

De a körében tengő fűveken, 

Aranyfüst többé nem találtatik. 

