


Mi voltál mindeddig, szülő honom? 

Asztal, mely állt terítve gazdagon; 

Áldásaid: bor és kenyér; 

Arany pohárban sárga tűzborod, 

Kenyered, mint a hó, fehér. 



S gazdagságodban Isten megvere, 

Mert csak nehány kiváltságos here 

Emészté dús áldásidat; 

Mig millió koplalva dolgozott, 

Kapván csontot s kenyérhajat. 



Nagyok! tán az ördög volt veletek, 

Hogy tálba nyulni nem engedtetek 

A népnek, mely igás barom 

Volt a békén; s elhullt, nem tudva, hogy 

Kiért? miért? a harcokon. 



Apáitok példája vont talán? 

- Járván a néphóhérok nyomdokán - 

Ti nem mérkőzhettek velek! 

Mint a bősz villám pusztítottak ők, 

De legalább fénylettenek! 



Igen, fény és dics, melyben jártanak, 

Jól rájok illett mint páncél, sisak; 

Erőtlen vissza magzatok! 

Sisak, páncél, ez ősi hagyomány, 

Ronggyal volt tömve rajtatok! 



S jött a nagy óra, - s ti nem vesztek el! 

Sőt megifjultok a nép ezrivel, 

Mert immár elrémültetek, 

A csillogó csecsebecsék után 

Négykézláb mászva, mint gyerek. 



Kértünk: hogy önkezetek rontsa szét 

A kiváltságok vén épületét; 

Kértünk, de mindig hasztalan! 

S jött a földrengés, megingott a ház, 

S a rozzant fal ledőlve van! 



Az egész erdő számotokra nőtt, 

Hiába kértünk egy kis tüzelőt, 

Hogy a nép fázik, didereg... 

S dördült az ég... s nyájas meleg tüzet 

Nekünk a villám gyújta meg! 



Hanem hiszen már minden rendbe' van! 

Oh nézzetek a népre nyájasan, 

Szegény, ez mindent elfeled! 

S oly szívesen kiáltja véletek: 

Csend, egyetértés, szeretet! 

