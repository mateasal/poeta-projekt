


Midőn leszáll a csendes éj 

És minden élő elpihen: 

Egy titkos, láthatlan világ 

Van ébren néma csendiben. 



Lágyan susog a levegő... 

Megrendül a tavon a hab; 

Ott szellemek suhannak át, 

Itt viztündérek játszanak. 



Bolyongnak a kisértetek... 

Sirjából a lidérc kikél: 

Száz Rémke futkos, birkozik 

Az éjnek csillagfényinél. 



A lég finom, vékony ködén 

Táncolva lejt a villipár; 

Elhagyja a virág helyét 

S a kertben látogatni jár. 



Midőn leszáll a csendes éj 

És minden élő elpihen: 

Egy titkos, láthatlan világ 

Van ébren néma csendiben. 



A kert ifjú virági közt 

Búbánattal jár a király; 

A többi csak úgy örül, enyelg... 

Csak ő, kinek mulatni fáj! 



És felkiált: mi haszna, hogy 

E szép népen uralkodom: 

Ha szívem egyhez sem köti 

Közel viszony, hőbb vonzalom! 



Ah, mennyi szép virág! gyönyört 

Mosolyganak rám ajkai! 

Előttem kedves mindenik: 

De - nem tudok választani! 



Ki légyen nőm? ki ossza meg 

Királyi székemet velem? 

Ez a kérdés, ez a kétség 

Terem gyötrelmet lelkemen! 



Igy a király... s jön egy virág, 

Olyan sugár, olyan deli... 

Fejével int üdvözletet, 

De arcát ködfátyol fedi. 



S szól a király, kit érdekel 

Az ösmeretlen szép virág: 

Ki vagy, ki vagy ...? s ha megvirad: 

Mi jelről ösmerek reád? 



És meghajolva nyájasan, 

A szépnek ajka nem felel; 

De megcsókolja a királyt 

S az éj ködében tűnik el. 



Kérd a király... s kérdésire 

Nem tud felelni senki sem: 

A csókot érzi ajakán 

Oly égetőn, oly édesen ...! 



Elveszti álmát, nyugta nincs, 

A sziv titkon, de már szeret... 

Akkor meglátja ajakán 

Ezen titokteljes jegyet: 

