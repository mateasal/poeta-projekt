


Az ősz nyájas verőfényén ülök, 

Körültem sárga, száraz lomb zörög; 

Oly jó ittkünn nekem! 

A természetnek hervadása 

Beszél lelkemnek csendesen. 



Sápadt vagyok, mint az ősz s hallgatag, 

Nem érzek én sem mély fájdalmakat; 

S mig bús szellő susog 

S nyájas sugár dereng az őszben: 

Ajkam sohajt, - és mosolyog. 



Mig jő-megy lelkemen a gondolat: 

Szakasztok kisded őszvirágokat; 

S végök lesz hirtelen 

Sovány, hosszúkás ujjaim közt... 

Hideg, nagyon hideg kezem! 



Ah, mért is ilyen hosszu életünk? 

A hatvan, nyolcvan év minek nekünk? 

Sokáig élni öröm-é: 

Ha bánat, kétség, fájdalom van 

Szurkálva perceink közé? 



Jobb volna az éveknek csak fele, 

Zavartalan öröm közt telve le; 

Hogy élet és kebel 

Fényes piros lángban, miképen 

A fáklya, ugy lobogna el; 



De égő fáklya nem vagy, életem! 

Ugy sápadok meg én is csendesen, 

Mint ágon a levél... 

Ah, a természet haldoklása 

Lelkemmel titkosan beszél! 

