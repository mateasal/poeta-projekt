


Mi tart fenn, jó fa, olyan zölden?! 

Egy fűszál sincs már a mezőben; 

Körülted lomb nélkűli társak, 

Zúztól megőszült bokrok állnak! 

Nincsen dal, - a patak nem eszmél, 

Csak téged éltet a rideg tél! 



Nyájas szellő nem jár a halmon, 

Hogy tetszelgőn reád fuvaljon! 

Fáradt madár szállása nem vagy! 

Pillangóid megölte a fagy, 

Verőfény nincs, harmat nem áztat... 

Miért hát e diszes ruházat?! 



Midőn pusztúlás van körűlted: 

Arcod mosolyghat és örűlhet? 

Nem ver le a bús téli álom, 

Mely ül nyomasztón a világon? 

Mig más lomb sárgán földre omlott: 

Nem bánt, hogy zöld csak a te lombod? 



Ha a nyugvó élet kipezsdűl, 

S megújul a föld mindenestűl: 

Lombbal, virággal légy megáldott! 

De most szeresd a pusztaságot... 

Hol a bérc többi fája gyászol: 

Ékességed legyen ködfátyol! 



Egy fűszál sincs a tág mezőben, - 

Lombvesztve más fa, csak te zölden! 

Ha nem fáj a bérc gyásza néked: 

A bércnek fájhat a te éked! 

Azért, mely fagytól meg vagy óva: 

Hányd el lombod! vetkezz meg oh fa! 

