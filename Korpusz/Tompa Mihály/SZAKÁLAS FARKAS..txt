


‘ Jókor kihozd az ételt, feleség! 

Ne várd csurgásba a napot; 

Mert nehezen várja az a delet, 

Ki reggelig se alhatott! 

Annyit vesződik, annyit kárhozik 

A szegény pásztorember estig! 

S a kurta éjszakán meg sem pihen, 

Mindjárt megvirad, hogy lefekszik !' 



Szólott a pásztor jókor reggel, 

S végig kürtölte a falut; 

Sok lány a kürtnek lágy hangjára 

Felébredt s újra elaludt. 

Kihajtják a jószágot azalatt, 

S a tehén otthon, s fejetlen marad. 



A pásztornő is felkölt álmosan, 

Megmosdott, felöltözködék; 

Rocskát akasztva majd karjára, 

A kútra sétált, mint a páva; 

Ráérni, a dél messze még! 

Komja is a kúton vagyon: 

- Hát hogy van, mint van, angyalom!? 



Aztán, a harmadik szomszédba, 

Tűzért fut egy üres bögrével, 

Ott a beszédes szomszédasszony 

Tele van a falu hírével. 

Jót mulat az asszony, 

A dolgát felejtvén, 

Hir-név és becsület 

Megfordul a nyelvén. 

S haza térvén, fát szedeget, 

A lencsét lassan tisztogatja, 

- Jó asszony észre sem veszed, 

Hogy délen jár az Isten napja? - 



Nagy későn végre készen az ebéd. 

Piros kendővel békötvén fejét: 

Megy, mendegél a kis szélkével; 

» Mennyi sóska, kökény, - gomba! 

Ebből szedek ebb' a nyomba '... 

A szegénynek ez is egy étel !« 

Szólott a nő, a bérctetőn, 

S szélkét, zajdát a fűbe tőn. 



A nap már délutánon áll, 

A boszús pásztor néz, vár éhen; 

Most egyet gondol... s hirtelen 

Az asszonynak eléje mégyen... 



A bércen kedvére gombázott 

A pásztornő magánosan; 

De a sürű bokorbul im a 

Szakálas farkas rárohan; 

Kötényét összevissza tépi, 

Megkergeti, hajtja, rémíti; 

Reá szörnyű szemez meresztget; 

Foga csattog, szakála reszket; 

Aztán eltűnik... s a pásztornő 

Férjéhez lélekszakadva jő: 

» Jaj, jaj! az erdőben... csak hallgass... 

Megtépett a szakálas farkas !« 

‘ Ugy kell! - szólt mérgesen a pásztor, - 

Ne labodázz az erdőn másszor !' 



Elköltvén egyszerű ebédjét: 

Álmossá lesz a pásztor képe, 

Hadd aludjék csak egy parányit ...! 

S fejét hajtá a nő ölébe. 

Elaludt... s az asszony legottan 

Elfojtott hangon felsikolt: 

Mivel foga között férjének, 

Tépett köténye szála volt! 



A pásztor zord férfi vala, 

Sápadt, elzárkozott, hideg; 

A keresztet távol kerűlte, 

Soh' sem mondott Isten-nevet; 

A bércre gyakran éjjel ment ki, 

Kihez? minek? nem tudta senki! 



A nő magához térve lassan, 

Szivében ilyen gondolat van: 

- Gonosz, mindig irtóztam tőled, 

De olyat mégsem gondolék, 

Hogy szakálas farkas vagy, s véled 

Cimborálnak a feketék! 

Várj, csak várj!... és saját késével, 

A férj nyakát gégén metszé el. 



Futott az asszony, és utána 

Véresen a dühös gonosz; 

Kergette, mígnem eljutának 

Az erdős bérc tájékihoz. 

Ott ledőlt a pásztor, - s kínjában 

Összerugdosta, hányta a követ; 

S a kőrakás a nép regélő 

Ajkától nyert pásztorhányás nevet. - 



Szakálas farkast attól fogva 

Nem látott senki a vidékben; 

Egy van még, az is mély barlangban 

Láncra van kötözve erősen. 

S száz esztendő alatt, 

Csupán egy éjszakán szabad! 

