


Magas menny a hűségnek hazája, 

Túl a földön, sziklaormon s fellegen; 

Hol megáldva, földre ejti Isten 

Jóvoltábul tiszta harmat képiben. 



S olykor a csöpp nem föröszt virágot, 

Mert utában vad vihar ragadja el; 

Tóba hull itt, ott sziklán törik szét, 

Vagy a földnek tar göröngye issza fel. 



De fönségét mindütt megmutatja, 

Hantot növel a göröngyön és poron; 

Búborék áll a tavon felette, 

Fény-zománcú tündéres kis sírhalom. 



És a sziklát, melyen széttörődött, 

A tar sziklát, melynek nincsen élete, 

- Hogy télben is kiterítve álljon: - 

Lágy moh zöldes bársonyával vonja be. 



S a virághoz, melynek szánta Isten, 

Tiszta csöppje hogyha bizton elhata: 

Mézzé válik a megnyílt kehelyben, 

Édes mézzé a menny tiszta harmata. 



Szép virág te, élted tavaszában, 

Kebled e szín-mézzel telve telve van! 

Édesítsd meg kedvesed, barátom 

Éltét ezzel, szép virágszál, boldogan! 

