


El-kiszálltak a kicsínyek, 

Hűlt a fészek és üres; 

A vándor-madár magának 

Úti társakat keres. 



Búcsút mond a távozóknak 

Fennkeringő tábora; 

Jó utat, te légi pálya 

Kéthonú kis vándora! 



Egy fedél adá lakunkat, 

Mint te vendég, én is az: 

Tán te megtérsz, engem itt már 

Nem talál az új tavasz. 



Nem tudod, hogy ajkaidnak 

Fel-felcsattanó dala 

Sokszor áthatá magányom, 

S felderűltem általa. 



Most esengő pelyhesiddel 

Nyájasan beszélgetél; 

Majd a kémény szűk nyilásán 

Kisuhantál, mint a szél. 



Rövid volt az ösmeretség... 

Isten áldjon, kis madár! 

Elkisér szemem, ködével 

Mig behúz a láthatár. 



Szállj, te boldog szárnyaidnál 

Magzatiddal; én helyet 

Isten tudja hol találok, 

Hol lerakjam fészkemet. 



Ah, pedig, ki lenne párom, 

Holtaiglan tiszta, hív, 

S magzataimnak édes anyja: 

Megtalálta már e szív! 



És azért, bár volna szárnyam 

Nem repülnék én veled! 

Ád az Isten egy helyecskét, 

Hol megrakjam fészkemet. 

