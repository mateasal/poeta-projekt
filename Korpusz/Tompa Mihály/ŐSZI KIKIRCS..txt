


Elő-jövél megint 

Muló évnek végső virága! 

Halotti dísz a puszta tájra... 

S jöttöd meg-int: 

Hogy haldoklás borúl el a világon... 

- Ah, minden csak tünet, minden csak álom! 



Nem nőlsz te fényben és harmatban, 

Burokból nem fejlesz ki lassan; 

Nincs zöld lombod és nincsen ágad, 

Gyöngéd tested egy éjjel támad, 

S a máson gyorsan tűnik el, - 

- Nyomán uj sarjat nem növel. 



A föld, mely néked létet ad, 

Ősznek halvány kikircse! 

Nem azért szül, hogy általad 

Magát felékesítse. 

Emlékezik csak szebb napokra, 

Midőn virult pázsitja, bokra; 

S előhoz a bús őszi tájon, 

Hogy aki lát, 

S elveszté rózsás tavaszát... 

Emlékezzék és lelke fájjon! 



Késő időben hangzó ének! 

Késő virága puszta térnek! 

A mult nevében hű testvérek... 

Mind a ketten arról beszéltek! 

Hallatszik a dal s nincsen dalnok... 

A föld alól jövén a hangok: 

Átrezgenek vén sírokon, 

Emlékgazdag téren, romon; 

S a csörgeteg halk morajában, 

Mint keltek, elmerülnek lágyan! 



S nem zeng a késő dal, hogy újra 

A szíveket hő lángra gyújtsa ...! 

Nem hoz reményt, szerelmet, vágyat, 

- Halotti ének hangja bágyadt, - 

Emlékezik csak szebb időkre: 

Midőn eget földet betölte. 



Zendűlsz, oh hang! a puszta tájon, 

Hogy aki hall, 

S egykor meg nem hatá a dal: 

Emlékezzék és lelke fájjon! 



Szeresd a szép kikeletet, 

Szeresd, amíg szeretheted! 

Hogy ösvényed rózsákkal hintse... 

Mert eljön a bús ősz kikircse, 

S im a tündér kép semmivé lőn... 

Szeresd a dalt, szeresd, szeresd! 

Mig meg nem zendül búsan, - későn! 

