


Rákóczit most viszik 

Át a Rábca hidján, 

Szerencse megcsalá, 

Benne igen bizván. 

Tele van a hídfő 

Bámész sokasággal: 

A nép, nagyok estén 

Bámulni nem átall. 



Ki volt ekkoráig? 

S mi történik véle? 

Ahány ember: a szó 

S jóslat annyiféle. 

Nem cserélne senki 

Most a büszke úrral; 

Egy meghitt pillantást 

Száz szem visszaútal. 



A bámuló nép közt 

Két halász is látszik, 

Egyik nagyon vén már, 

Csak gyermek a másik. 

Gyékény-kosarukban 

Csapkod már egy sígér; 

De érte már senki 

Egy batkát sem ígér. 



, Nagyapám! bedobom 

Már ezt a Rábcába !' 

» Csak hagyj békét, fiam, 

Lesz annak gazdája! 

Ha el nem kél addig: 

Add azon vitéznek, 

Kit fogolyképen, a 

Hídon átkisérnek !« 



Ugy-is lett. A hajdúk 

Szétnyomják a népet, 

Midőn odaér a 

Fegyveres kiséret; 

Meggátolnák benne, 

De fürge a gyermek: 

Átnyujtá a halat... 

- S nagyapjánál termett. 



Az elmerült vitéz 

Amint feleszméle: 

Nem tudta, hogy jutott 

A hal a kezébe? 

Széjjel-nézett... aztán 

Lángba borult arca, 

Valamely, lelkében 

Támadt gondolatra. 



S szólt: Fogoly vagy, jó ha 

Fogoly vagyok én is... 

Amiképen te jársz: 

Akkép járjak én is ...! 

S a folyam vizébe 

Levetette gyorsan. 

Elúszott a sígér, 

Ki tudja már, hol van?! 



Kik tanúi voltak 

Az egész esetnek; 

Kiváncsian a vén 

Halász után esnek; 

Még előbb itt állott... 

Hová tudott lenni? 

Kérdezik, nyomozzák... 

De nem látta senki! 



És ugy beszélt a hir 

Kevés idő mulva, 

Hogy a fogoly vitéz 

Szabaddá lett ujra. 

Szerencséjét, sorsát 

Önkezében tartja, - 

És a csatasíkon 

Villog fényes kardja! 

