


Vergődöm a tenger dagályán, 

Sirom nem lát remegni gyáván, 

Bátran nézek bele... 

A mélységtől sem fél, ki, mint én, 

Föl a napig repűle szintén, 

És nem szédült feje. 



Fent, fent valék... alázuhantam! 

Elmulhatok: megvan jutalmam; 

Jelezve a siker... 

Szép: akinek jut a dicső vég, 

De azzal is köz a dicsőség, 

Ki gondol, kezd, - ki mer. 



Ülénk a bús sziget homokján, 

S a vízre bámultunk... okolván 

Sokért a végzetet; 

A túlpart ...! tenger nyomta távol, 

Mit nem repűl át, meg se lábol, 

Ki földre született. 



Repülni ...! hah ...! teremts magadnak, 

Mit természet, sors megtagadtak! 

S én, - szárnyat alkoték; 

A föld szinét elhagyva lábam; 

Győzelmi zaj hangzék utánam... 

- Hódítva volt a lég. 



A szárny emelt, - vágytam s repültem, 

Lázas gyönyörtől részegülten, 

Nem félve, látva bajt; 

Fent a magasban, mind magasbban, 

A föld fiát hogy béavassam 

A lég titkába majd. 



De, - illetvén, mi illethetlen: 

A büszke nap boszús-ijedten 

Kél, üldöz és nyilaz... 

Szárnyam sivít, izekre tágúl. 

S leválik... a tüzes sugártúl 

Megolvadt a viasz! 



... Vergődöm, - vívok szél- s dagállyal, 

De rajtam új kéj futkos által: 

Mily fennség ...! mily esés ...! 

Hogy ezt felejtéssel takarja: 

Tenger mélysége, ég haragja, 

S vesztem: - mind mind kevés! 



A hullám a száraz felé tart, 

S titkát fű-fával közli a part, 

Énekli a madár; 

Völgybe s oromra könnyen ér el, 

S a szívbe szállván ingerével: 

Tenyészt, mint napsugár. 



Élet jön a meddő szünetre... 

A gondolat meg van születve, 

Nagy, munkás és örök; 

Leend sok, aki fenn se szédűl, 

Nem retteg a menny fellegétűl, 

Bár villámlik, dörög. 



Betöltve éltem hívatása! - 

A víz sirom hadd ássa, ássa... 

Kőszirt leszek neki; 

Habját, melyet szétzúza bennem, 

Ijedt, zajongó rendületben 

A felhőkig veti. 



S lész a hab is, mely rám özönlék, 

Hogy elrejtsen: - felőlem emlék! 

Vész, bíz ha szendereg, 

Vagy foly köztük szilaj csatázás, 

Örökre zeng itt a kiáltás. 

Halandók, merjetek! 

