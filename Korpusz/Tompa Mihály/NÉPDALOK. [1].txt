


Tél után jön a tavasz, 

Ma már a lány mind ravasz; 

Szembe, mondja, hogy szeret, 

Hátad mögött kinevet, - 



A minap hogy az erdőn 

Szembe jött a szeretőm, 

Csókot kértem, nem adott, 

Még meg is haragudott. 



Megállj leány, a nyáron 

Meg nem látsz a határon, 

Tiszán, Dunán átmegyek, 

Hogy rajtad boszút vegyek. 



Majd meglátod jó Maris, 

Megcsókolnál százszor is, 

Sirva kéred az eget, 

Hozzon vissza engemet. 



El is ment a jó legény, 

De megjárta ám szegény: 

A lány úgy megsiratta, 

Hogy kezét másnak adta. 



Süt már a nap melege, 

Megyen a Tisza jege, 

A kikelet közelít, 

Mindent örömre derít. 



Virítnak a virágok, 

Örülnek a leányok; 

De én nem bánnám, ha már 

Itt volna a meleg nyár; 



Aztán ha tél kerülne, 

A szivem is örülne, 

Mert farsangon, ha hó lesz, 

Rózsám, tudom, hogy elvesz. 



Kis ház előtt eperfa áll, 

Alatta szép lány sirdogál, 

Már az éjfélt elhaladta, 

Mégis sír az isten-adta. 



Ne sirj Maris, felejtsd el őt, 

Találsz te még szebb szeretőt; 

Hogy elhagyott a csapodár, 

Azért bizom könyezni kár. 



Én is egykor leány-fővel 

Megjártam sok szeretővel; 

Előbb mindig beteg lettem, 

Utoljára föl se vettem. 

