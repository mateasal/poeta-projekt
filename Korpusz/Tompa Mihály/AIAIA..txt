


Okát gyanítja a király... 

S országa tisztes bölcsei 

Találgatják a jegyeket, - 

De nem tudják megfejteni. 



Kinek csókjától támadott: 

Ki volt, ki volt? és merre tűnt? 

Ő legjobban megfejtené 

Ez öt titokteljes betűt! 



S most udvarával a király 

Gyorsan a jósfűhöz megyen, 

Ki a kigyótanyán lakik 

Szakadékos, sziklás helyen. 



Árnyékfűvel, ködvirággal 

Van elborulva udvara, - 

És a király kérdésire 

Ily értelmű választ ada: 



Minden betű egy szót jelent, 

Mert öt betü arád neve, 

S ha visszásan értelmezed: 

Ugy is csak egyre mégy vele! 



Arádnak Igéző Arca Illatos Ajka. 

Ajka Illatos Arca Igéző Arádnak. 



Ebből megösmerhetd, ki ő, 

Ki ajkadra csókot nyomott? 

- Melyből születtek a jegyek - 

És ő legyen menyasszonyod! 



A rózsa, rózsa lesz arád! 

Kiálta a virágsereg; 

S bájos királynéjok körűl 

Hódolattal sereglenek, 



A szép rózsa pirulva áll... 

De a királynak melegen 

Égett ajkán az éji csók, 

És szivében a szerelem... 



S szép hitvesével boldogul 

Él a királyvirág, pedig 

Mi övé volt, a hatalom, 

Azzal már nem dicsekhetik: 



Homályt borít a rózsa rá... 

Amely ül a szép homlokon: 

A báj parancsol, elragad... 

S elébe hódolatra von. 



Övé az ország s hatalom, 

A virágnép őt tiszteli; 

Feledve a királyvirág... 

Csupán a név maradt neki! 

