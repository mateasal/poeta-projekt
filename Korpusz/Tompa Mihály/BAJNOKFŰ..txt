


Nagy mozgalom vagyon 

A tónak környékén, 

Sok virág és növény 

Aggódván, remélvén. 

Némely a más percre 

Már csak alig várhat, 

Mert mit az a perc hoz: 

Öröm lesz, vagy bánat. 



Diszben leggazdagabb 

Virága a tónak, 

- Ki ellenállt eddig 

Sok hóditó szónak, - 

Szeret már valakit, 

Szeret valahára! 

S a kijelentésre 

Időt tűzött mára! 



Tünődnek: ez a perc 

Hozni vajh mi jót fog? 

Kit a virág választ: 

Melyikök a boldog?! 

Ezért a mozgalom 

A tónak környékén; 

Sok virág és növény, 

Aggódván, remélvén. 



Pedig e virágról 

Lemondhatnak bátran: 

Mert az rájok sem néz 

Ábrándos voltában! 

Tele van regényes 

Vággyal, képzelgéssel... 

Fényes árnyat kerget, 

Amelyet nem ér el! 



Vannak körülötte 

Szép ifjú virágok: 

S kicsinyléssel gondol, 

Megvetve néz rájok; 

És a bajnokfűvet 

Neveztetni hallván: 

Ez a név, ez a kép 

Rajong gondolatján. 



Képzeleg: mily karcsú 

S magas az alakja! 

Illatos virággal, 

Dus lombbal megrakja! 

Ugy áll a többi közt 

Mint egy deli bajnok... 

, Ő legyen az enyém, 

Ő érte sohajtok !' 



És a tó növényi 

Hogy szavait hallják, 

Mind körébe gyülnek, 

S van nagy hallgatagság... 

De a választáson 

Mindenik csak elhűl... 

Nem közülök van az: 

Idegen nemzetbűl ...! 



A boldog vőlegényt 

Nem ösméri senki; 

Nevéről nagyszerű 

Virágnak kell lenni: 

Utána mentek már, 

S a tó várja félve: 

Növényit homályba 

Borítván szépsége! 



Hah ...! most megérkezett... 

És... lesz nagy hahota, 

Hitvány gizgaz jövén 

Vőlegénykép oda... 

A híres bajnokfű, 

E törpe rosz káka! 

Levele s galya sincs, 

Nemhogy vón virága! 



Megzudúl a nádas, 

Locsog a tó habja: 

Ki sokat válogat, 

A selejtest kapja! 

Ki nem néz érdemet 

S többet ád a névre, 

Érzeleg, képzeleg... 

Bolonddá lesz végre! 



A kevély virágszál 

Ekképen megjárta, 

Maradt bús fejének 

Hervadás és párta; 

S bajnokfű, hol egykor 

Érte olyan szégyen: 

Ott áll, ott nyomorog 

Most is a rétszélen. 

