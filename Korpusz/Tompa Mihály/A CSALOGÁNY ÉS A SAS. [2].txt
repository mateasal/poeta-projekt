


Lombos liget hajlongó sudarán, 

Búsongva, némán ült a csalogány; 

Napsugár, harmat, szellő és virág 

Hangos énekre most nem ragadák. 



‘ Mi lelt madaram, édes dalnokom? 

- Szólítá a sas nyájas hangokon - 

Az ökörszem is cirpel és örűl, 

Csak te vesztegelsz némán egyedűl? 



Csattogj, hadd halljam zengő éneked! 

Dalolj, dalodtól szebb a kikelet !' 

» Királyom! - a bús csalogány felel - 

Mit keblem érez: kinek mondjam el? 

A szárnyas nép nem, avagy félre ért, 

Olykor kigúnyol zengedelmimért !« 

A sas hallván a bús panaszkodót: 

Csodálkozék, s imígyen ejte szót: 

» Holnap reggel, a szárnyas seregek 

Királyi udvaromba gyűljenek, 

Dalolj, hadd hallják, és hadd lássam én: 

Mit érez e nép ajkad énekén ?« 

A szarka másnap nagy gyülést cseveg, 

Mind felgyülnek a szárnyas seregek; 

Erdők, vizek s rétek madarai: 

Letelepülnek a dalt hallani. 

Öreg cserágra a sas űl maga, 

S imígy zendűl a csalogány dala: 



» Virágos nyájas erdő! 

Vigan futó patak! 

Epedve várta szívem, 

Hogy újra lássalak! 



Itt éle kis családom... 

Oh régi szép napok! 

Akkor szivembe' holló- 

Szinü bú nem lakott! 



Elrészegűlten ittam 

A hajnal harmatát; 

Minden falomb tanyám volt, 

Minden madár barát. 



S ah, most beh más az erdő!, 

A rét, a hűs patak! 

Nem olyan kék az ég is, 

A rózsa hervatag! 



Most a bús gerlicével 

Gyászban foly életem: 

Mert ah, szerelmi párom 

Sehol fel nem lelem !« 



A bús szerelmi ének végivel 

Szól a király: - a szárnyas had figyel - 

‘ Népem! ímé dalolt a csalogány, 

Biráljátok meg őt egymás után !' 



S szólt: - felébredvén az alvó bagoly - 

Az ének tárgya nem elég komoly; 



A gólya ekkép ejti szavait: 

Kár hogy részeges, mondott valamit! 



És felkárogott a holló-sereg: 

Barna tollunkat mért csúfolta meg? 



A gerle búgott: másnak még se kell 

Természeti hibáját hányni fel! 



A lúd: rétünkről nem jót énekelt, 

Hogy tudja, holott rajta nem legelt? 



Égetni kell, ha harmatot iszik, 

Mert ugy boszorkány! - szóla a kuvik - 



Az ölyv: nem igaz amint mondva van: 

Hogy a madár mind barátságtalan! 



És a süket fajd: szép volt éneke 

Engem egészen megnevettete! 



Megró a banka költőt, éneket: 

Saját erdőhonát mocskolta meg! 



‘ Elég, elég ...! - szólt a madárkirály - 

Boszús szemének villogásinál - 

Boldogtalan nép! hát ekkép hat -e 

Lelkedre a költőnek éneke? 

Imígy érted, imígy fogod fel őt? 

- Költőm ne énekelj e nép előtt! - 

Álmos bagoly, sötét oduba menj! - 

Hitvány banka, te, rajtad semmi szenny? 

Birálsz te fajd, egy szót sem hallva bár? 

Menj léha gólya, van férges mocsár! 

Élődjetek gyász hollók a dögön! 

Fűvelj bárgyú lúd a sovány gyöpön! 

Költőm e népnek hallgasson dalod! 

Hah!... színem elől takarodjatok ...! 

