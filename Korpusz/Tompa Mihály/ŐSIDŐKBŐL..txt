


Már három nap, három éjjel 

Harmatozik a fű vérrel; 

Hogy a harc, e vad sebzett mén, 

Nagy-végsőt rúg ina-metsztén. 

S pártos kún had felkoncolva, 

Vagy szétszórva mint a polyva. 



Együtt fekszik barát és ellen, 

Nem fenekszik egymás ellen; 

Hallgat a kürt, - elmaradt szét 

Kelevéz, kard, behorpadt vért, 

S üres puzdra, - nyillal telve: 

Mérges kigyó, szája, nyelve. 



László jár a csatatéren, 

Meg-megállva minden lépten, 

Amint erre, arra ösmér... 

Vajh mért hullt e sok rokon vér?! 

Lelke, arca elsötétűl... 

- Veszteség a nyereségbűl! 



Hajdan a kun homokpusztán 

Bolygó ér volt, alig futván; 

S magyar nemzet, amely volt már 

Hét forrásból harsogó ár, 

Felvevé az elveszendőt... 

S im partot tör mikor megnőtt! 



Nyugtalan nép, porba' fekszel! 

Mit tegyek, hogy jobbra kelj fel? 

Hogy szelídűlj, szóra hallgass, 

Ne barangolj mint a farkas! 

Töpreng László: ugy sem... igy sem... 

Meg kell őket telepitnem! 



A király mig így határoz, 

Vissza-kerül sátorához; 

Hol felé a vert kunoktúl 

Követség tart, - s kérve fordúl; 

Kérni... hah, ez mily gyalázat! 

Büszke kun sziv reszket, lázad! 



Követség szól, a király hall... 

Nézve szúró pillantással, 

Jobbra délceg hősök állnak, 

Színe, lelke táborának. 

Balra foglyok, ketten-ketten, 

Talpig láncban, talpig sebben. 



, Békét kérünk, király! - ajkad 

Kész a szóval, (bár még hallgat ,) 

Mint a kézív megvont húrja, 

Hogy a vesszőt el-kirúgja; 

Mi az: - hányd meg jó-előre - 

Szó kimondva, nyíl kilőve ?!' 



, Vér, vagy sarc kell? e fogoly had 

Hűtse boszúd; rendre fojthadd! 

Kincset mér a kún cseberrel... 

Vagy ha kedved tartja: szedd el 

Ifjainkat, szűzeinket. 

Győztél, szabd meg, ami illet !' 



De ha tovább-menve ennél, 

Célod, hogy megbélyegeznél! 

Ősgunyánkból kifordítva, 

Szakálunkat megcsonkítva,... 

Őseinkre! kik elhunytak: 

Még egy harca lesz a kunnak !' 



» Nincs, - mond László nyugton, gyorsan, - 

Kincsre éhem, vérre szomjam: 

Ki foglyul van, elbocsátom ...« 

( Foglyok vélik, hogy csak álom, 

Amint békó, lánc kezökrűl: 

Mint a haraszt földre zördűl.) 



» Szűzek, ifjak, - nép virága - 

Nem kerűlnek szolgaságra; 

Aminő volt, lesz az öltöny... 

S kún szakála nagyra nőjön! 

Nem sarc, nem vér s iga rátok: 

Kevés, amit én kivánok !« 



» Mely ma porrá lész a tűzön: 

Sátor helyett ház épűljön! 

Tartós, délnek, sorba szépen, 

Kúttal, fákkal közelében; 

Élni s halni majd idővel: 

Kell szántó-föld s temetőhely !« 



Ennyi, nem több. Örvend a kun, 

Frigyre lépvén a jó alkun; 

- Messzevágó célt nem értve: 

Magyarságnak nincs inyére: - 

De a László lelke, látván: 

Felderűl, mint a szivárvány. 

