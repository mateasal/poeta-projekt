


Országgyülés volt Hatvannál, 

S az országnak nem javára! 

Egyetértés: vékony hajszál... 

Kevés a tett, nagy a lárma; 

Holt a törvény, karja gyenge. 

Magyar népet Isten ójja! 

Jaj akkor, ha Gritti lenne 

Magyarország kormányzója! 



Pedig óhajt, - s kérdi nyilván: 

Kit akartok? hát ti?... hát ti? 

S mig hajlik a sok pártos, hitvány: 

Szót se veszt rá két Ártándi. 

De arcán a felelet kész, 

S ezt olvassa Gritti róla: 

Ha rajtunk áll, sohasem léssz 

Magyarország kormányzója! 



S nem sokára híre szárnyal, 

Hogy pör újul, birtok sérűl, 

Hogy elütik Sast, Konyárral 

Az Ártándi-had kezérűl; 

Holott pedig még Peterdhez 

Nyolc portában jussa volna... 

De ha Gritti lenne!... Nem lesz 

Magyarország kormányzója! 



Fény árad szét Gritti termén. 

Drága jótól nyög az asztal, 

Rajta dúsan versenyezvén 

A magyar föld az olasszal; 

De ki nem fog két testvéren 

Gazda bora, gazda bókja... 

Nem kiáltják: éljen, éljen 

Magyarország kormányzója! 



S ha víg volt a fényes csarnok: 

Bús a börtön, mit penész lep; 

De két kőszál a két bajnok, 

Meg nem hajlik, törni készebb. 

Egy szó tágit a bilincsen, 

Egy szó mindent vinne jóra... 

... Hollók étke, hitvány! mintsem 

Magyarország kormányzója! 



Szürkületkor, Budavárban 

Rút vesztőpad áll egy szögben; 

Két hős férfi lép fel bátran, 

- S a vérsugár fennre szökken... 

Az ablakból Gritti néz le, 

S két lehullt fő ajka szóla: 

, Átok rajtad! sohse légy te 

Magyarország kormányzója !' 

