


Lombja nincsen a ligetnek. 

Puszta rét, halom; 

Mégis pillangók repesnek 

Tarka szárnyakon. 



Csalfa pillangó reményem! 

Hol veszed magad? 

Életemnek száraz fáján 

Zöld lomb nem fakad! 



Hová futamsz, mező patakja? 

A nagy folyamba sietek, 

Mely a tengerbe visz magával, 

Hol drága gyöngyök termenek. 



Maradj, maradj! mező patakja 

A réten, hol ered fakad! 

A nagy tenger zúgó ölében 

Elvész neved, elhalsz magad! 



Szól a pacsirta, - mint egy kis harang 

Függ magasan a tiszta légben; 

Nincs még virág! - buzgó madárka, hallgass! 

A szentegyház üres, korán a hang, - az 

Imádkozó nép nincsen ébren! 



Ki messze, messze jártál, 

Oh vándor fecske! szólj: 

Mit hoztál tengereknek 

Tulsó határiról? 



Tekintsd meg rajtam a szint, 

Amelyet viselek: 

Gyásszal menék el, azzal 

Tértem most ujra meg. 



Oly nyájasan derengenek 

A nap meleg sugárai! 

De a lombtalan tar liget 

Csak nem akar kihajtani; 



A sziv ha veszt, elzárkozik, 

És rajta bánat vész erőt; 

Meg nem nyilik halvány remény 

S csalogató sugár előtt! 



Elment a hó, - zugó dühével 

Elhallgatott a téli vész; 

A föld meleg, nyitó sugárért 

Az égre oly esengve néz; 



De tornyosúló fellegekkel 

Haragosan borong az ég. - 

- Hogy a föld színe felviruljon: 

Az Isten nem akarja még! 



Kedvesednek sirhalmára 

Most rakj hantot gondosan; 

Kedvesednek sirhalmán most 

A zsenge pázsit megfogan. 



S locsolgasd meg könyeiddel! 

Úgy a hant el nem szárad; 

Az emlékezet virágit: 

Ápolgassa a bánat! 



Zöldűl a hant, a pázsit újul, 

Kinyílik a rétek virága: 

Oh hát az ifju kikeletnek 

Legelső virága is sárga! 



Első diszében a tavasznak 

Hervatag őszi lombot lássak? 

A születésben ott legyen már 

Bus eszméje az elmulásnak ...? 

