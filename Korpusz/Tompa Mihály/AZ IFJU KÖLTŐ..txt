


Hová visz könnyü röpke szárnyad, 

Te csalfa lepke! oh hova? 

Nem köt le a virágok serge, 

Az ér, mely fut játszodva, csergve, 

Sem a sziklák bársony moha! 



Homály, verőfény váltva kel, - nyilt 

Mező a völgy szorosa helyt; 

Ragyogva szárnyad színes holdja: 

Repülsz ...! de gyorsan elcsapódva 

Már a liget bajboncsa rejt. 



Magasra szállsz s virágsziromhoz 

Hasonlóan lendűlsz alá; 

A lég magán sulyúl nem érez, 

Nincs szó, nincs kép röpted neszéhez... 

Azt szellem-fül se hallaná! 



Meghordozasz távol vidéken, 

Mely feltekint ránk nevetőn; 

Követlek merre szárnyad lebben: 

Setét romon, rózsás ligetben 

S komor magányu temetőn. 



Játszol... csapongsz... oh állj meg, állj meg, 

Hadd birjalak, szép foglyomat! 

Szeszélyed gyakran oly közel vár... 

S bizom, mikép enyém leszesz már, 

Te csalfa lepke: - gondolat! 

