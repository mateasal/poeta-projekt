


A megifjult földnek határán, 

A tündér, virági közt járván, 

Derült esthajnal halk csendében 

Kikérdezte őket gyengéden: 

Mondjátok el kedves virágok 

Mosolygó menny kegyelme rátok! 

Kinek mi fáj? szivén mi gond van? 

Ki mért eped csendes titokban? 

Panaszkodjál, kérj, gyönge népem: 

Öröm lesz meghallgatni nékem! 



Szálas vetés alján kinyulva, 

Alélt növény feküdt az utba; 

Erőt vőn rajt a fájdalom már... 

S imigy szólott a vadfolyondár: 



Oh jó tündér vedd el szivemről 

Vedd el gyötrő fájdalmimat! 

Melyek kinoznak a kegyetlen, 

Hütlen buzavirág miatt. 



Szeretjük egymást, - s ő imigy szólt: 

Mily szép az élet, édesem! 

Jer, jer, sétáljunk egyet e kéjt 

Mosolygó nyári reggelen! 



Bejártuk aztán a vidéket; 

Megnéztük a fénylő tavat; 

Közel lakó barátainknak 

Jó reggelt mondva az alatt. 



Itt, nyájasan beszédbe állt a 

Barátságos komló velünk; 

Örültünk, hogy sok jó virággal 

Mulathatunk, cseveghetünk. 



Amott, a parlagrózsa hítt be, 

Hogy lássuk szive örömét: 

Kinek az éjjel egy mosolygó 

Piros kis lánya születék. 



És hazatérve monda társam: 

Az idő olyan kellemes, 

Játszunk bujósdit! hunyj te; aztán, 

Ha hallod, hogy szabad: keress! 



Én hunytam; ő bujt, én kerestem, 

S ő, azt a csalfa kék fejét 

Fel-felüté, meg visszahuzta; 

Csalogatván hátrább, elébb. 



Én kergetem lélekszakadva, 

S amint megfogni akarom: 

Helyette rút, szurós kalászfőt 

Szorít keblemhez két karom... 



Elfáradtam... nagy lőn a hőség... 

S elvesztve már minden nyomot: 

Alig hunyám könyűs szemem be, 

Az álom mélyen elnyomott. 



Kegyes tündér! most ébredek fel, 

Midőn a nap régen lement, 

Haza indulnék,... oly setét van... 

S hol lelem fel a hütelent!? 



Vigasztalódjál szép leánykám! 

A tündér igy nyugtatta őt; 

S gyöngéden két karjába tette 

A pajkoskodó szeretőt. 



Tartsd őt szorosan, tartsd ölelve, 

Álmadban ugy, mint éberen! 

Meglásd: nem hoz több bút fejedre, 

S hozzád sohsem lesz hűtelen! 



A tündérhölgy tovább lebegvén 

A harmatos mezőn: felé 

Bus panaszát, a sárga képü 

Pitypang imígyen emelé: 



Nem itt születtem, messze földről 

Szakadtam, árva én, ide: 

Testvéreim, tul a setétlő... 

Bércen lakoznak, messzire! 



Itt is jár szellő s harmat, a menny 

Itt is fénnyel mosolyg reám; 

De én mégis csak visszavágyom, 

Mert mégis szebb az én hazám! 



Ott a kies rét a patakkal, 

Amely vizével itatott; 

Ott vannak őseim, barátim, 

Ott láttam én meg a napot... 



Kegyes tündér! honvágy öl engem, 

S megőszül bús fejem hamar... 

Bárcsak feltépne s messzedobna 

Egy szánakozó zivatar; 



De én tudom: hogy itt halok meg! 

Ah, bár csak édes magzatim 

Repűlhetnének őseikhez, 

A kedvező szél szárnyain! 



Leányom! a tündér viszonza, 

Miért e bánat, e panasz? 

E föld oly kedves lesz idővel, 

Amilyen kedves volt amaz. 



Te itt maradsz, - de magzatidban 

Legyen meg vágyad, örömed: 

Szárnyat tüzök rájok, - s honodba 

Őket mind visszaküldheted! 



Mint annyi apró lég-hajósok 

Az ég csendes szellőiben, 

Őseidhez átevezhetnek 

A messze kéklő bérceken. 



A tündér nyugtató szaván, a 

Pitypang vigasztalódva van; 

Midőn a vadszegfű sohajt fel 

Az út mellől fájdalmasan: 



Bánatba van fejem borulva! 

Halld jó tündér! történetem: 

Te színes, illatos virágot 

Adál kegyelmesen nekem. 



Boldog valék! uj, uj kecsekkel 

Ruházott a jó kikelet, 

Gyöngéd szellő, nyájas pillangó 

Csókolta arcom s keblemet. 



Kóró vagyok most, -! szánni tud csak, 

Ki bús beteg képemre néz... 

Jó tündér, vedd el rólam a kint! 

Mely gyász éltemnek oly nehéz! 



A hangya erre járva egyszer, 

Kiváncsian tekintve rám, 

Dicsérgeté karcsú növésem, 

Pirosló ajkam, zöld ruhám. 



Én csak hallgattam és nevettem 

Ezt a bohó kis állatot: 

Ki engem ilyetén beszéddel 

Mindennap meglátogatott. 



De jötte sűrübb és beszéde 

Merészebb lett szemlátomást; 

Mig hévvel tartott lábaimnál 

Hosszú szerelmi vallomást. 



Oh szép virág! hajolj le hozzám, 

Engedd csókolni kebledet! 

Szeress ...! légy boldog is, ha szép vagy... 

Boldogtalan, ki nem szeret! 



Fenyegetőzni kezde aztán, 

- Folytatta a hervadt virág, - 

Hogy megrohan, ha eltaszítom, 

S gyökerestűl kidönt; kirág. 



És végre mit mivel! Dühében 

Felfut karcsú derekamon... 

Ah, ki tudná hiven leirni 

Félelmem és irtózatom ...!? 



Éles körmét keblembe vágta 

S csókjával, tiszta ajkamat 

Illette búján, a kegyetlen, 

Gyönyörrel nézve kínomat. - 



Egyszer, pusztító bánatomnak 

Okát kérdé a hangyales; 

- Kicsiny állat, mely a fövenyben 

Lakik s élelmet ott keres. - 



S kihallgatván a jó bogárka 

Vigasztalólag így felelt: 

Szegény virág, csak légy nyugodtan; 

És bízd reám a szemtelent! 



Aztán az úton, merre hozzám 

A rút, félelmes hangya járt: 

Egész éjjel dolgozni hallám 

A jóindúlatú bogárt. 



Lest ásott, - mely mint a folyondár 

Tölcsére olyatén vala; 

Szabályosan szaladva össze 

A mély fenékig oldala. 



Alján elrejtezett az állat, 

Véknyan fedő fövény alatt, - 

S jövén a hangya: a veremnek 

Egyenesen neki szaladt. 



Ahol meggördülvén alatta 

Az ingatag homok-szemek: 

Ő, a veszélyt hozó mélységbe 

Hanyatt-homlok lehempereg. 



Ott, mint a tigris, rárohanván 

A hangyales megölte őt. - 

Én ujjá lettem ...! dult virágom 

Elhullott és szebben kinőtt. 



Boldog valék ...! elhozta ismét 

A pillangót uj kellemem; 

A gyöngéd szellő nyájasabban 

Ringatta karjain fejem. 



De ah! rövid volt boldogságom, 

A nyugtalanság visszatért; 

Mely ismét elhervasztja, látom, 

Megifjult éltem kellemét. 



Az én oltalmazó bogárkám 

Hirtelen megszárnyasodott 

És elrepült ...! ah, most ki véd meg? 

Ha hangya jő, én meghalok! 



Vigasztalódjál, jó leányom! 

Felelt a tündérhölgy neki; 

A rózsának kezem tövist ád, 

S téged nem tudna védeni? 



Én illatos, piros enyűvel 

Kenem be termeted, nyakad; 

Ha ellenséged ujra jönne: 

E lépen ott vesz, ott ragad. 



A tündértől oltalmat aztán 

A bércek gyöngyvirága kért: 

A rút ördögszekér esengett 

Régóta már szerelmemért. 



Mind hasztalan mondtam ki néki: 

Hogy én őt nem szerethetem; 

Undorító édeskedéssel 

Keserité meg életem! 



Addig boszantott, hogy miatta 

Elhagytam a kies mezőt, 

S lakást egy tószigetbe vettem, 

De éltem jobban ott se tölt. 



Mert üldözőm szünetlen ott állt, 

Velem szemközt a part felett; 

Közel már nem férhetve hozzám: 

Bólingatott, integetett. 



Ez úgy boszantott ...! s nyugtalanná 

Tevé egyhangú napjaim! 

Gyakran álmodtam: hogy keresztűl 

Gázolt a tó hullámain. 



És a sziget ködös legében 

Halovány és beteg valék; 

Kétségbe kellett volna esnem: 

Ha még, meg nem sajnál az ég; 



De üldözőm sárgulni kezdett, 

Beteg lőn s végre meghala. 

S én visszatérvén a mezőre: 

Boldog levék mint valaha. 



Kiket oly rég láték, örömmel 

Köszöntém a virágokat... 

De ah! borzasztót kelle érnem: 

Engem kisértet látogat... 



A holt ördögszekér, ha szél fú, 

Bősz tánccal ellenem rohan; 

Száraz oldalbordája, csontja 

Csörög, csattog borzalmasan... 



Kegyelmes tündér! tőle ments meg! 

És mond a hölgy: megmentelek! 

Hol ékesen váltják fel egymást 

Az enyhe völgy, a zöld hegyek: 



Az erdőségben lesz lakásod, 

Sürű bokor tövén, ahol 

Zengő madárka rakja fészkét, 

S a kísértet nem kóborol. 



És a bércen, a bokrok alját 

Többé elhagyni nem lehet! 

De illatoddal messze szállhatsz 

Betöltve földet és leget. 



Most a szelíd démutka szóla: 

Ah, én igen beteg vagyok! 

Hol találok mély bánatomra 

Enyhítő írt, gyógybalzsamot? 



Hű kedvesem sirjába szálla, 

S én, mint az üldözött futok; 

De égető gyötrelmeimtől 

Megmenekülni nem tudok. 



Gyötrelmedtől, szegény leányom! 

Hiába futsz, bércen, mezőn: 

Még jobb, ha tárgyához közel vagy... 

Menj -! s lakozzál a temetőn! 



A tündér szóla gyöngéd ajkkal, - 

Azonban meghasadt a hajnal, 

S ő eltünék a lanyha szellőn: 

De minden, amint mondta, meglőn: 



Kedvesét a folyóka karja 

Reá-folyván ölelve tartja; 

S örömmel elmondhatja róla: 

Hogy hűtelen nem volt azóta. 



A pitypang boldog, - szállva messze 

Léghajózó magzatja ezre. 



Az enyves vadszegfűt a hangya 

Kerűli, nem hogy megrohanja. 



A bérci gyöngyvirág nem retteg 

Jöttén zörgő kisérteteknek. 



Démutka nem fut, benne mely ég: 

Fájdalmától hogy megmenekjék; 

Közel van inkább egyre hozzá: 

A temetőkertben lakozván. 

