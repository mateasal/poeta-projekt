


Az Isten a szegények részét 

A gazdagoknál tette le. 

Ha földi jóval meg vagy áldva, 

Akkép sáfárkodjál vele, 

Hogy megszegjed az éhezőnek 

Isten nevében kenyered; 

Máskép bizony fogsz tenfejedre 

Gyűjteni eleven szenet, 

Mint az, kinek dolgairól 

A kenyérkő regéje szól. 



Ki megigérte, hogy el nem marad 

A vetés és az aratás: 

Elhozta ismét a meleg nyarat. 

A földnek népe nagy vigan arat, 

És egymást éri a rakás. 

Kalászban áll a messzi tér, 

Megáldva van völgy és halom; 

A hál'adás az égig ér 

A szíveken, az ajkakon. 



De mint a dús földek között 

Ugaran áll egy-egy hasáb, 

Szúrós iglic tengődik rajta, 

A fü elsül, amint kihajtja... 

Pedig tőle feljebb s alább 

Áldás borít minden rögöt: 

Azonkép van, ki bús, levert, 

Ki nem takar gazdag kepét; 

De szorong és kételkedik 

Övéinek sorsán, - pedig 

Adott az Isten, van elég! 

S az ég és föld örömre kelt. 



A szegény ez, ki egy év óta 

Betegségben nyomá az ágyat, 

Bár az Úr életét megótta 

Erőtlen a lázár, most lábad, 

S tehetetlen még a munkára, - 

Az inségnek zord képét látja: 

Már most sincs mit enni... 

Hát majd télen, télen! 

Aprós cselédivel 

Meg kell halni éhen! 



Mégis kimégyen a mezőre, 

S megáll a földön, hol a gazdag 

A kereszt árnyékába dőlve 

Nézi: kepési mint aratnak. 

És amint ered a 

Szegénytől ily beszéd: 

‘ Az Isten áldja meg munkáját, emberét !' 

Fejével rábiccent, 

Hanem semmit se szól, 

Nem látja a szegény kérő vonásiról, 

Sem pedig a lelke 

Meg nem súgja neki: 

Hogy a gyámoltalant föl kén segíteni. 

De a szegény áldó szavának 

Az a hatalma van, 

Hogy ma többet levágtak tízen, 

Mint tennap hatvanan. 



A szegény a gazdag telkére 

Másnap megint kiváncorog, 

Hol kévét kötnek, kalangyáznak, 

Minden sürr forr, ég a dolog. 

És ekkép szól: ‘beh boldog, Istenem! 

Ki kereshet, dologhoz láthat, 

S kiéből más szegény is élhet; 

Szépen adott Isten tenéked... 

Szaporítsa még többre nálad !' 

De a szemérmes szegény szavait, 

- Aki nem kér egyenesen - 

A fukar állat most sem érti meg... 

S a beteg búsan elmegyen. 

Azonban szava csudát tesz megint: 

A gazdag ember kalangyája, 

Mint egy magas bérc olyan nagyra nő, 

Elbámúl rajta, aki látja. 

És amint falatozni kezd 

Az óriás asztag árnyában: 

Kenyere is, mint egy halom, 

Olyanná domborúl csudásan. 

S amint java megnő ekképen: 

Ugy fuvalkodik fel lelkében. 



És a szegény mond a fukarnak, 

- Harmadnap is hozzája térvén, 

Mivel szükség, éhség erőt vett 

Pirúlásán, szégyenkezésén: - 

‘ Ki megtartá az elvetett magot, 

S reá nevelő időket adott; 

Ki a kalászt megáldá, - nem tevé 

Aszály, jég, sáska által semmivé; 

A takarónak ki adott erőt 

S ki által javad ily tengerre nőtt: 

Gazdag! az Ur nevében kérlek, 

Nehány kévét adj a szegénynek !' 

» Mi gondod rá, felelt az mérgesen, 

Mi adott, mit nem a jó sors nekem? 

Nem ácsinkózom a tiedre én, - 

Jó volna hízni a más kenyerén! 

Ki táplálja az égnek madarát: 

Ha megteremtett, legyen gondja rád !« 



A szegény szivét a gonosz beszéd 

Mint éles tőr járá keresztül... 

S elkeseredvén, átokra fakad: 

‘ Nohát válj kővé mindenestűl !' 



S mig kővé vált kalangya és kenyér, 

És a gazdag ültő helyében: 

Ki táplálja az égnek madarát, 

Atyja lőn a szegénynek, - s a család 

Jóvoltából nem halt meg éhen. 



Az a kerek halom pedig, 

Mely volt a gazdag kenyere, 

S melyről emlékszik a rege: 

Kenyérkőnek neveztetik. 

