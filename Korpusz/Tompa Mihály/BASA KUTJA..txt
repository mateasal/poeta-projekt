


A török ur fenn Egerben. - 

Sok deli lány van Gömörben, 

S halmok alatt forr sok kútfő, 

Az hevítő, ez meghűtő. 



Egri törökség vezére 

Szomjas a hegyköz vizére; 

Hejha, de jobban lányára! 

Akinek édes szép szája. 



Birja is, amit megkivánt, 

Van, ki vizet hoz s rabol lányt, 

Népe, hatalma tengernyi... 

Egri basának jó lenni! 



Egyszer ezenben forgódik, 

S két Aga jő a Sajóig, 

Hanvai erdőn vár, lappang, 

Merre utalná jel, vagy hang? 



Tetszik a hajnal, harmat hull, 

Hallgatag erdő megzajdul, 

Forr, bugyog a víz gyorsabban, 

A deli bimbó megcsattan. 



Rengedez a völgy bajboncsa, 

Rajta-esik, hogy megbontsa, 

Gyenge fuvallat, mely támadt, 

Üzni segitvén éjt, álmat. 



Míg a hiúz-faj vár lesben, 

Hószinű kendő meglebben, 

Szép hajadon jő korsóval, 

S ajkain a dal megszólal: 



Rózsa virít a kertembe ', 

Viola is van mellette, 

Barna legény, a süveged 

Hejh, beh virág nélkül viseled! 



Így dalol a lány s megy folyvást, 

Éri azontúl a forrást, 

S hogy tele lész a korsója; 

Kapja török kéz gyors lóra. 



Ló rohan, a vas szikrát hány, 

Két Aga örvend: van víz s lány; 

Mert ugyan izzadt a félsz-en, 

Hogy feje nélkül el-lészen. 



Délre hogy érik Szarvaskőt, 

- Hol csupa erdő s bérc a föld - 

Téve lovok nagy gyors útat: 

Két török ottan megfúvat. 



Szép hajadon sir, - s könyjére 

Reng a hozott víz, testvére... 

És az edény forr színiglen, 

S összetörik hogy felbillen. 



Két Aga sápad: hah, nincs víz! 

Ülj fel Omár s menj amint bírsz! 

Ha haza nem visz napszállat: 

Port söpör úgy a szakálad! 



Messze Gömörben a forrás, 

A Basa-urnak nem kell más! 

És ital és lány egyszerre... 

Vétni ez ellen ki merne!? 



Fordul az árnyék keletnek, 

Jó nap, ugyan tán kergetnek!? 

Itt van az est, már itt éjfél... 

Vessz el Omár, beh megkéstél! 



Átver a holdfény a lombon, - 

Szendereg a lány, - fátyolt von 

Bús szeme- s fájó szívére 

A kies éjnek tündére. 



Átver a hold... az őr látja... 

( Vékony ugyan, mint a hártya 

Nála a holnap reménye ...) 

Gyúl szeme vágyó, hő fényre. 



Múlik az éjjel nagy lomhán; 

Megjön Omár is káromván: 

( Ménje kidőlött alóla.) 

Eb vize, már hát itt volna! 



S mennek, - egy a ló előtt jár, - 

Hasztalan! úgy is késő már, - 

Szembe velök nép s hírnök jön: 

A Basa szörnyet halt rögtön! 



Két Aga könnyen lélekzik... 

S hallgat ugyan még mindegyik; 

Terve, szemében és arcán; 

‘ Hadd nekem a lányt! - szól Arszlán - 



Ugy se lehet, látd kettőnké !...' 

- S közben a kaftánt leölté, - 

S monda Omár: »én fáradtam ... !« 

, A vizet idd meg miattam !' 



, Mégis, ez a ló s handzsárom, 

Toldja az osztályt nem bánom !' 

» Kocka! ki jót vet, hadd kapja ...« 

, Kocka vitéznél a szablya !' 



Két török ekkor kardot ránt, 

Vágja fejéért a turbánt, 

Sebheti egymást szép rendin... 

Fenn tusakodván a semmin... 



Mert tova nyargalt már a mén, 

S a menekült lány ül nyergén, 

Ajh, de mi jó sors a tarnak: 

Van legalább víz, - mosdhatnak! 



Kedvese, anyja kit vára: 

Visszamegy a lány Hanvára; 

Hol maig is még szól, élvén 

A rege a kút mellékén. 

