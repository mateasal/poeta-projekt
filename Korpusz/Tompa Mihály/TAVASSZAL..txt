


Vídul a föld ábrázatja, 

A jó Isten megmutatja 

Néked ember, hogy szeret, 

Adván újra kenyeret! 



Gazdagon rügyeztek a fák, 

S majdan bimbaik kinyitják; 

S őszre, termett ágai 

Földig fognak hajlani. 



Télen által kik megéltek: 

Járnak már a dolgos méhek; 

S nem soká a puszta sejt 

Méztől leszen drága, telt. 



Szemzik már a szőlő-tőke, 

Örvend szivünk jó előre, 

Mikor hordó, átalag 

Musttal telve állnak. 



A meleg hó lágy pelyhében 

Megmaradt az őszi szépen; 

És ha nem jő rá csapás: 

Vidám lesz az aratás. 



Eregesd ki a jószágot, 

Készíts ekét, készíts jármot! 

Szánts, vess, - törd az ugarat. 

Aki nem vet, nem arat. 



Munkásság az élet sója, 

A romlástól mely megójja; 

S csak az, aki nem hevert: 

Várhat áldást és sükert. 



Ne légy mégis vak reménnyel! 

Okosan nézz őszre széjjel: 

Az esztendő mit adott? 

- S nyugtán dicsérd a napot! 

