


A völgyeken vihar nyögése kél 

Nagy éjszakán s a mennydörgésinél 

Villámok tépik széjjel a borút 

Hasgatva tölgyet, százados korút. 

A dúlt folyam sötét habokba forr, 

S mélyébe sziklabérceket sodor. 

Szörnyű a földet rázó csattanás 

Szörnyű utánn' a percnyi hallgatás. 

Irtóztatóbb az ég mikor leend? 

Mikor a végítélet eljövend. 



Ki jár az éjben ott magánosan? 

Alatta ár, felette tűz rohan. 

És a villám, ha lámpaként kigyúl, 

Sugárinál körültekint vadúl. 

Kinos mosoly vonúl el ajkain 

Vad elszánás űl dúlt vonalmain 

S kihivólag emelve fel karát, 

Gunyolni látszik a vész táborát. - 



Ember! megállj! ha féled istened, 

Haragjában vészes kisértened. 

Jobb lesz, ha kinos lelked földre hull, 

Mig a nagy ég haragja elvonul. 

Megy ő... mit annak fergeteg, vihar, 

Kit a trónvesztés égő kínja mar? 

Ki zsarnok lett hatalma bíborán, 

S üzetve fut, túl bércen és hazán. 

Péter! Péter! fejének a magyar 

Nem kényurat, szelíd atyát akar. 

Ki türelmével, mint te, visszaél, 

Királypálcán koldusbotot cserél. 



Eltünt a borzadalmas éj, 

A nap ragyogva kel, 

S mig a kiállott vész után, 

Uj élet árad el; 



Küzd és ví a futó király, 

Magával zordonúl, 

S az üldözők elől sötét 

Romok közé vonúl. 



Körötte csend ,... keblén vihar 

S a kínos érezet, 

Hogy nincs többé trónjához út, 

Gyilkolva fog kezet. 



Vadúl szökik fel és keze 

Ökölbe görcsösűl, 

Alatta térde megtörik 

Levél zörgésitűl. 



Éles szablyát villogtat most, 

A reszkető felett; 

Hatalmát adja vissza majd 

A csalfa képzelet. 



Küzd s ví magával míg az éj 

Leszállván, semmi nesz... 

A vad király ösvény után 

Aggódva tévedez. 



Itt puszta sziklaormokon 

Mélység ásít felé, 

Ott rengeteg fedezte völgy 

Az útat elnyelé. 



Míg kínosan előre tör 

S tovább, tovább halad, 

Széles folyam partján az út 

Előtte megszakad. 



Kivel mint villámos ború, 

Egy nemzet átka száll, 

Enyhet, nyugalmat nem talál 

Kevély Péter király. 



Nagy éjfelen mély csend lebeg 

S im lengve csolnakon 

Halkan vált szót két férfiú 

S halad zajos habon. 



És mond egyik: »Ne kérd uram! 

Hogyan van hon s király, 

Határin él egy szörnyeteg 

Átkos nevén: viszály. 



S a fejdelem! István király 

Sírjában sem nyugodt, 

Hogy trón s pálcája ily bitor 

Kezek közé jutott. 



Német Péter követte őt, 

Velence korcs fia, 

Kiben király helyett hóhért 

Talála Hunnia. 



Sohajtva nézte a magyar, 

Hogy német és olasz 

Kalandorok lepték honát, 

Mint dús mezőt a gaz, 



És nem hinnéd jó idegen, 

E nemzet-söpredék, 

Rang s hivatalban a magyar 

Fölé emelteték. 



S ha szót emelt a hon fia!... 

Kérdezd a sírkebelt, 

Jó szándokú szavára vad 

Halálcsapás felelt. 



Vagy súlyos láncban szenvedett 

Dühén, a férfikar. 

Mit szóljak még? ős birtokán 

Zsellér lett a magyar. 



Titokban nőtt sok szép leány 

S bús anyja reszketett, 

Mert ám, ha bája szembetűnt, 

Menthetlen elveszett. 



S ki volt első, ki vakmerőn 

Sok szende rózsaszál 

Ártatlansága édenét 

Feldúlta?... a király! 



Csak titkosan nyögött a hon 

Míg a csanádi nap !...« 

A sajka leng s a hallgató 

Kék ajkiba harap. 



» Jött és földönfutó leve 

E gyáva szörnyeteg ...« 

A kormányos szavát gyilok 

Döfés szakasztja meg. 



Hörögve a bús áldozat 

Sötét habokba hull... 

Felette lenge csolnakon 

Gyilkosa áll vadul. 



Péter! Péter! hová ragadt 

Bőszült indúlatod 

A partra istened se visz, 

Hanyatlik csillagod! 



Zúgó habok játékaul 

Kormánytalan csónak halad, 

Kétséggel ví a benn ülő, 

Míg tart az éj s ha felriad, 



Sohajtja: bár ne lenne regg! 

De isten tán csodát teremt? 

S kit a világ imája vár, 

Az új korány el nem jövend? 



Im szürkül, oszlik a homály, 

Fény árad el kelet felől. 

Légy üdvöz lombok dalnoka! 

Ki új napunk hirnökje lől. 



Lágy énekedre a kebel 

Szent érzelemmel eltelik, 

S a minden lét okához egy 

Hálás fohász emelkedik. 



De a gonosz remegve hall, 

Most lelke vad s pokolsötét. 

Mert a nyugalmas éjfelen 

Legyilkolá emberfelét. 



És most törékeny csolnakon 

Hová ragadja sorsa őt? 

Ártatlan vér felpárolog, 

S boszút kiált az ég előtt. 



» Hah« s Péter összerázkodik, 

Sápadt arcán réműlet ül, 

Az ölt hajós utána úsz, 

Vért fagylaló kisértetül. 



Fölzúg lelkén a bűntudat 

- Vérén hizott vad óriás - 

S számára zúgó sírkebelt, 

Sötét hullám fenekben ás. 



Rémarcokat lát. Felszökik. 

- Mert ám az agy zavarva van - 

Nem lát, nem hall, eszén kivűl 

Zúgó habok közé rohan. 



Fagyos börtöntorok 

Vad éjszakát lehel, 

S bár isten a napot 

Boltjára tűzze fel, 

Ki vad kinok között 

Fövényire omolt, 

Sötétben hagyja a 

Világtalan fogolyt. 



Ott ül a mult idő 

Tördelt emlékivel, 

Lelkén vampir gyanánt 

Ujlag rágódik az; 

Vércsepp barázdol a 

Dult arc-vonalmakon, 

Ajkin kinos beszéd 

Kél kínosb hangokon. 



» Hah!... mégis éj van? s ily pokolsötét, 

Költsétek a napot futásra fel! 

Királyi számmal én parancsolom, 

S megszégyenűlve megtörik sugára 

Királyi széken fénylő bíborán. - 

Szétnézek a világon, mely sajátom! 

Nem! nem: csak engem költsetek fel e 

Vad álomból, mely nyomja lelkemet. 

Fejemre tészem fénylő koronám, 

Hogy a világon fény s nappal legyen, 

S a népek égető sugáritól 

Szemfényt veszítve arcra hulljanak!... 

Ki úsz felém a mély hullámokon? 

Talán a holtak kelnek újra fel? 

. . . . . . . . . . . . . . . 

. . . . . . . . . . . . . . . 

Hah félre, kígyók! én király vagyok, 

Szemem vigyáz a nép jóllétire, 

Kin... nem... oh kin! nem szabad! 

Oh irgalom! halljátok!... százezer 

Szempárt adok váltságúl! irgalom! 

. . . . . . . . . . . . . . . . 

Átkom reátok, gyáva gyilkosok, 

Kik megmentetek a habok közűl, 

S szemem vad gyilkotok hegyén megmaradt. 

. . . . . . . . . . . . . . 

Ki mer kacagni? porba szolga nép! 

Fölkent királyod én . . . . . . . . 

. . . . . . . . Ah! hol vagyok!? 

Hideg falak! Vak éj! halotti csend - - - 

Tán élve sírban... oh !!!« . . . . . . 

. . . . . . . . . . Szegény király! 



Oltár előtt, szent ígék ajkain, 

Az Úr szolgája áll; 

Imája szentelt tömjénfüstiként 

Az Úr elébe száll. 



S amelyet esdve kér engesztelő 

Szentséges áldozat, 

Kiszenvedett királynak álmira 

S lelkére béke hat. 



S mig Pécs tornyai mélyen megható 

Hangokkal zengenek, 

Péter király és szenvedései 

Felkölthetetlenek. 

