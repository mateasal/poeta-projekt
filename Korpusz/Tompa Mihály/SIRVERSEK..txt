


Sárga gyopár fedj bé; zöld rozmarin ága hajolj rám! 

Bús sírom hantján, nyílj ki fehér liliom! 



Hű mátkám! a gyopár szív-búdat; a rozmaring, édes 

Szűlök! az eleven kínotokat jegyzi. 



Én vagyok a liliom, sárnak halavány liliomja! 

Szűz koszorús fővel, menynek arája levék! 



Hü jegyesem! melytől elsáppada arcod utánam: 

Bánatodat híven jegyzi a sárga gyopár! 



Oh kedves szüleim! sírom két összeborúló 

Rozmaring ága! virág nem nyilik élteteken! 



Sárgás gyopár boríts be engem! 

Hajolj rám gyászos rozmarin! 

Fehér liljom, piros rózsával 

Virúlj fel sírom hantjain! 



Hű mátkám! csendes, holdas estén 

Ha híved meglátogatod: 

Szakassz a sárga sírvirágból, 

Mely jegyzi sápadt bánatod! 



Virága nincs a rozmarinnak. 

Kedves szülőim! éltetek 

Elhullatá örömvirágit, 

Felette bánat s gyász lebeg! 



Én rózsa voltam s liljom lettem 

Siromnak halvány liljoma! 

Ne szánjatok! szűz koszorúmmal 

Levék az ég menyasszonya! 

