


Esztergomban, Vitéz János körűl 

Pártoskodó nagyok csoportja gyűl, 

Mátyás király ellen fuván követ; 

Hogy megfosszák trónjától, ha lehet. 



Zugván, mint egy fészek mérges darázs, 

Éjfélkor szűnt meg a tanácskozás; 

S Vitéz, az érsek késő hajnalig 

Sötét gondok miatt nem alhatik. 



Elszenderűlvén: homlokát hideg 

S álmát elűző kéz érinti meg. 

Felnéz: s fejénél, némán mereven 

Sötét palástban áll egy idegen. 



Megborzad a pap és nem tudja mért? 

‘ Ki vagy s mit kívánsz ?' elfogulva kérd; 

» Festő... munkát !« - amaz mond szárazan, 

S Vitéz csodásan felizgatva van. 



‘ Jól van! fesd e terem falára itt, 

E nemzet eddig élt királyait: 

Szent-Istvánt, Pétert, éltök rendiben, - 

Hogy Mátyás álljon a végső helyen !' 



Rövid nap mulva a nagy munka kész, 

És a műkincsen elbámul Vitéz... 

A festő megy és mond: »Isten veled! 

Jól megtekintsd a végső képeket !« 



Titkos tanács volt ujra éjszaka, 

Ébren már csak az érsek van maga: 

Kezében lámpa... és Mátyás király 

Képénél, szótlanul sokáig áll... 



‘ Hah! te hiúzarc! mondd csak meg nekem: 

Meddig leszesz még e végső helyen? 

S ki jő utánad ... ?' s most megborzada: 

Mátyás után még négy kép áll vala. 



Az elsőn látszott egy halavány király, 

Aki székében mélyen szundikál; 

A másikon emésztő tűz lobog, 

Hamvokba dőlve falvak, városok. 



Utána az ország-cimer fölött 

Két meztelen férfiu küszködött; 

A legutolsón a szent korona 

Sötét fátyollal fedve gyászola. 



( A jóslat bétölt: Ulászló aludt; 

Török s kereszthad szűlt tüzet, hamut. 

Lőn két király s a hon kifosztatott; 

A félhold végre hosszu gyászt hozott.) 



Vitéz sejté: mi a kép jóslata? 

De az intés lelkére nem hata; 

Királya ellen tovább is töre, 

Mig Visegrád lőn gyászos börtöne. 

