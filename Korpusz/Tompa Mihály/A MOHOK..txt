


Követségben, két szál moh jött a 

Tündérnőhöz s beszélt: 

Te meggyógyítád a virágok 

Fájdalmait, sebét. 



Im, üdvözöltet általunk a 

Mohoknak erdeje: 

Hatalmad jóvoltát s kegyelmed 

Éreztessed vele! 



A mohok kisded népe közt él 

Egy ősi hagyomány: 

Hogy egykor nagy, sötétlő fenyves 

Valánk a bérc fokán. 



Hasonlitunk is a fenyőhöz, 

De ebben nincs öröm; 

Mert alacsony, bús törpeségben 

Tengődünk e kövön. 



Tündér! add vissza kis mohoknak 

Elébbi termetünk, 

Hogy ismét a bércet borító 

Sötét fenyves legyünk! 



, Magas fenyves valátok egykor: 

S vagytok kicsiny mohok, 

Elbűvölés nehéz hatalma 

Feküdve rajtatok. 



Szegény asszony élt hajdanában, 

Táplálgatván magát; 

S hogy száraz fát szedett az erdőn, 

Egy abroncsot talált. 



Gondolta: kulcsából kibontván, 

Jó lesz ez is neki! 

S hogy jobban a zajdába férjen: 

Apróra tördeli. 



De amidőn magát kirúgta 

Az abroncs: - hirtelen 

Emberré változott, - az asszony 

Se holt, se eleven... 



Nagyot nyujtózván szólt az ember: 

Jó asszony, köszönöm! 

A bűvös bodnár kínozott meg, 

Kivel sok a pöröm. 



De szólj: mivel szolgálhatom meg 

Szives jó'karatod ?' 

S gyorsan felelt az asszony, amit 

Ijedtében tudott: 



Légy keresztapja gyermekemnek ...! 

Jó! mond az idegen, 

S hogy majd a vig keresztelőbe 

Maga is elmegyen. 



A lányka meglett, s nőve szépen 

Kifejlett idején; 

Félkeze volt anyjának, olyan 

Szófogadó, serény. 



Szivén szelidség, s kellemektől 

Tündöklött homloka; 

Látszott rajt a keresztapának 

Tündér-ajándoka. 



De a szegény asszony beteg lett, 

S elküldé gyermekét 

Fürdőfűért, melytől bajára 

Könnyebbülést remélt. 



Kiment a lányka és az erdőn 

Gyógyfüveket szedett, 

Midőn az irígy fenyvek, össze- 

Sugtak feje felett: 



No lássátok! fű és virág itt 

Most is gyéren terem... 

Jertek, boszúljuk meg magunk e 

Pusztító gyermeken! 



S földig borúlva lombjaikkal 

Az ösvényt elfedik; 

És zúgnak-búgnak, mint mikor nagy 

Szélvész kerekedik. 



S hogy fel s alá ijedve futkos 

Az eltévedt leány: 

Az ág megtépi köntösét, és 

Sebet karmol nyakán. 



Sír a lány: hogy huzom ki itt a 

Félelmes éjszakát? 

Ki visz anyámhoz? s egy közel hang 

Felel: keresztapád! 



Nyájas, jó embert lát a gyermek, 

Kezében görbe bot; 

Haza vezetlek én, leányom, 

Ne búsulj, légy nyugodt! 



Aztán botjával nagy keresztet 

Rajzolt a levegőn... 

Mire a zúgó fenyveseknek 

Csak a hült helye lőn. 



Apró, zöldes moh lett a földön, 

Hogy aki abba jár: 

Ne tévedjen meg sűrejében 

A legkisebb bogár. 



Valátok zúgó, büszke fenyvek, 

Most törpe kis mohok; 

Mig a megbűvölési évek 

Eltelnek rajtatok !' 

