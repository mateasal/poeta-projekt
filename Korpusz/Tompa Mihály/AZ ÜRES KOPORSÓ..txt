


A hajdan korban élt egy fejdelem, 

Ki a perzsák felett uralkodott; 

Tanácsosi magasztalák, pedig 

Kegyetlen volt és felfuvalkodott. 



Történt egykor, hogy az őspalota 

Lépcsőzetén elcsúsztak lábai... 

Hah! felkiálta, talpra aki él, 

E rosz kunyhót földig kell rontani! 



És ugy lőn. A felkorbácsolt tömeg 

Leontja a palota íveit; 

Nagy érc-koporsó látszik azután, 

Mit a vasrúd a falból kifeszit. 



Le volt erősen zárva. A király 

Parancsából midőn felnyittatott, 

Üresen lelték... s fenekén ezen 

Aranybetűs rejtélyes iratot: 



Meggyilkoltak, 

Eltemettek, 

Meg nem holtam! 

Feltámadtam 

Nem maradtam 

Koporsómban; 

Élek, élek, élek!!! 



Gondolkodott egy percig a király 

És hívatá országa bölcseit; 

A vén, szakálas máguszok felé 

Imigy kiálta: mit jelent ez itt? 



Királyi székem zsámolyán ülend, 

Ki a rejtélyt megfejti legelébb! 

- De a tünődő bölcsek ajkain 

Mélységes hallgatásnál nincs egyéb. 



Napok mulnak s őszebb lesz annyi fő, 

De a felírás még mindig titok; 

Hah! zúg a bősz király, nehány betűt 

Megmagyarázni nem tud annyitok!? 



A tűz-isten fénnyel kent üstökét 

Ugy lássa meg holnap reggel szemem: 

Hogy kába főtökkel megrakva, e 

Koporsót a tengerbe vettetem! 



Midőn az ember vár, nagyot teszen, 

De hogyha fél, csudát akkor mivel; 

Hall a király, és megtelik füle 

A bölcsek ilyetén beszédivel: 



Napnak fia! megfejtve a talány! 

A titkos felirat téged jelent, 

Halhatlanná tevének istenid, 

S a koporsótól léssz örökre ment! 



Égből veték ezt a nagy istenek, 

S felőle ily örök végzésök áll: 

Hogy aki felnyitandja legelébb, 

Ne lásson sírt, - s az te vagy, oh király! 



És a király mohón nyeldesve a 

Hizelkedés kábító maszlagát: 

Isten vagyok! kiálta botorúl 

S lelkét vak őrjöngésnek adja át. 



A késő éjfél még ébren leli, 

Midőn az ajtón nesztelen belép 

Egy szálas termetű fehér alak... 

S megy a királyhoz bátran közelébb. 



Ember, ki vagy te? ‘Én szellem vagyok !' 

Mért nem pihensz hát sírnak szelleme? 

‘ Pihennék, csak késő utódimért 

Felkelnem oly gyakran ne kellene! 



Ember! ki istennek tartod magad, 

Ősapád lelkét kell meghallanod! 

Jöttem, hogy a lelt koporsó felől 

Adjak valódi magyarázatot: 



Régen, régen én voltam itt király, 

Minő te vagy, kegyetlen és kevély; 

Én építém e büszke palotát, 

Melyet te mostan széjjelveretél! 



Egykor meggondolám: a föld mi jó, 

Keblén terem meg a kenyér s arany; 

Imádjuk a földet a nap helyett, 

Ameddig birtokom határa van! 



És rendelék a földnek ünnepet, 

Bálványokat s az áldozatra vért; 

Midőn egy vén magusz hivatlanul 

Elém kerűlt s kihallgatásra kért. 



» Méltatlan vagyok, hogy szakállamat 

Szent lábaddal oh felség, megtapodd! 

De, a föld a napnak szolgája csak, 

Imádd azért s imádtasd a napot! 



Ki ha mosolyog, kihajt fű, virág, 

És eleven lesz, ami még nem élt; 

Felforralja az Indus habjait, 

Megtüzesíti Lybia legét. 



Ott, honnan megvon fényt és meleget, 

Megszün az élet, halál áll elő; 

A föld a napnak szolgája csupán, 

A nap az isten, s tűz az őserő !« 



Haragra gyultam vakmerő szaván, 

Jól van, tehát mentsen meg istened! 

S akkor elásatám elevenen 

Nagy érckoporsóban az öreget. 



Ismét a földnek égett áldozat, 

De elém rögtön egy új mágusz állt; 

Imádd király s imádtasd a napot! 

Ekkép végezvén emez is szavát. 



Parancsolám, hogy társához tegyék; 

S a koporsóban, hogy felásatott: 

Az elébbinek hült helyét lelék... 

Sem élő nem volt benne, sem halott. 



Hárman jövének így egymásután, 

S én mind a hármat eltemettetém; 

De mind eltüntek... s ilyen iratot 

Találtak a koporsó fenekén: 



Meggyilkoltak, 

Eltemettek, 

Meg nem holtam! 

Feltámadtam 

Nem maradtam 

Koporsómban; 

Élek, élek, élek!!! 



S midőn tünődném a történteken: 

Imé előttem mindhárom megáll; 

» A nap az isten, ő az őserő! 

- Ki súgározzék rád is, oh király! 



De az égre ne vond fel íjadat, 

Mert isten ellen nincsen fegyvered; 

Az eszmét, mit az idő méhe szűl, 

El nem nyomhatd és meg nem ölheted! 



Mag az, s ha eltapodják lábaid: 

A földben ver százágu gyökeret; 

Tűz az, melyet ha hamv alá takarsz, 

A láng helyett nyersz eleven szenet. 



Nézd, a természet nem nyugszik soha. 

A föld terem gyümölcsöt, aranyat; 

A tenger zúg, az ég mosolyg, dörög... 

S meddő a szellem-ország volna csak? 



Nem! az időnek karján jőnek el 

Az eszmék, ez óriás gyermekek, 

Hogy míg nép és kor birkozik velök: 

Megnövelkedvén, - végre győzzenek. 



Hajolj meg hát ez óriás előtt, 

S szeresd a népet, annak fegyverét, 

Hatalmadon, mikép a köszörűn: 

Nyomás által csak élesítenéd! 



Ha elbotlott, nyakára ne tapodj, 

Inkább emeld fel azt kegyelmesen; 

A nagylelkűség vonz, lefegyverez, 

Boszúállásból köny s nyomor terem. 



Nézd, megharagszik néha bár az ég, 

S a földre égő dárdát hajigál: 

Szivárvány-karját nyujtja majd felé, 

S meleg csókot küld napsugárinál. 



Fényeskedjél te is, király, de nem 

A villám gyilkos fényességivel; 

Az engesztelés szivárványa légy, 

A jótét napja, mely alkot, növel! 



Szemed kiszúrd, s vágd el gyakran füled [ 34] 

És a férget, mely lábadhoz lapúl, 

S a népre álnokúl vádaskodik, 

Taposd, taposd el irgalmatlanúl ...! 



Jó a nép, oh király, csak apja légy: 

Magátul édes gyermeked leend! 

Nagy a nép, ő az eszme fegyvere, 

És az eszmére kardodat ne fend! 



Temesd el, mint tevéd, apostolit, 

Mind felkél, és tíz támad egy helyett; 

Vedd ezt eszedbe s légy bölcs, oh király, 

- Az eszmét karddal meg nem ölheted !« 



Igy szóltak ők, - és én bölcsebb levék; - 

Az érckoporsót intő jel gyanánt 

Palotámnak falába tétetém, 

Ha tán a vadság és dölyf ujra bánt; 



De elkerűle mind halálomig; - 

Azóta mennyi század elfutott ...! 

Az érckoporsót ki felbolygatád: 

Hogy mit jelent irása? Most tudod! 



Azért reszkess az istenek nevét 

Egy percig is kábán bitorlani, - 

S ne várd, hogy ujra megjelenjenek 

Elhunyt apáid boszús árnyai !' 

