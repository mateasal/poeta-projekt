


, Merre, merre, hűvös esti szél! 

Tán lakodtól messze tévedtél ?' 



» Vén Kárpátok éktelen fején 

Túl visz utam, arra szállok én !« 



, Halld: hol a mogorva tél nyaral: 

Gyenge szellő fergetegbe hal !' 



» Kósza fergetegre tán ügyel, 

Aki vércsatába mégyen el ?« 



, Vércsatába? vissza vakmerő! 

Bajnok kell a harcra és erő !' 



» Vércsatán születve nemzeted: 

Harcerővel álda Istened, 

S a csatára férfikar ha kell: 

Átok érje, aki vesztegel! 

Régi szomszéd, túl az ormokon, 

Védelemre vár a hős rokon !« 



, Csacska szellő, hadd a hősködést! 

Aki úgy sem képes ütni rést 

Küzdelemre ércesült soron: 

Nyögni menjen holdas alkonyon !' 



» Átok égjen gyáva lelkeden! 

Gyönge szellő, mégis elmegyen; 

A csatára elvisz istenem, 

Ott, szabad lész hűsen lengenem 

A nemes küzdőknek homlokán, 

Szent ügyért kik állnak a csatán. 

S vagy borostyánt lengetek megint, 

Vagy ha tán a sors haragja int, 

És titokban szőtt határzatán 

Hon s szabadság elvész a csatán, 

És a kard, mely összepeng utól, 

Mint halálharang siralma szól: 

Melyet ásott a haláltusa 

Fölsetétül egy sír ciprusa, - 

Tört szabadság! s téged, árva hon! 

Ott siratlak minden alkonyon... 



S ha meg nem hall a föld engemet: 

Bősz vihar kéré szerelmemet, - 

A népsírra hívom a vihart, 

S esküvőre nyujtva neki kart: 

Megtanítom... és ő zúgva száll 

A világ minden határinál: 

És kiáltja, merre elmegyen: 

Szívtelen nép! sorsod ez legyen !« 

