


Magányos völgyi lakra 

Borúl a rengeteg, 

És benne elfeledten 

Él a vitéz öreg. 



A rengeteg ha zúg is, 

Ő oly zavartalan, 

Mint amidőn felette 

Szellőcske sem suhan. 



Mert megnyugodni nem bírt 

Az emberek között: 

A nagy világ zajából 

Magányba költözött. 



Hatalmas kardja ott függ 

A völgyi lak falán, 

Feledve vér-csatáit 

A rozsda birtokán. 



S ha rátekint, borús lesz 

A lángszemű öreg, 

Keblét a mult időknek 

Emléke rázza meg. 



És felsohajt: »Csatákon 

Te védted éltemet, 

Hű szolga! még utószor 

Sírt ások itt veled.« 



A völgyi lak küszöbjén 

Fejdelmi hírnök áll, 

S mond: ,Régi hadvezérét 

Üdvözli a király ...' 



Zokol csak űl mogorván, 

Nem hatja a beszéd: 

Búsan, mint vén oroszlán, 

Megrázza ősz fejét. 



De szól a hírnök ismét: 

A hon nevébe' kér... 

S a hős Zokol karában 

Feszűlve minden ér. - 



, Hazánk forog veszélyben, 

Fegyverre, agg vitéz !...' 

És ím az ősi szablyát 

Ragadja már a kéz. 



Ifjú tüz- és erőben 

Felkél, mint fergeteg, 

S mint elszáguld, utána 

Zúdúl a rengeteg. - 



Harcos napok viharját 

A béke váltja fel; 

A zaklatott hon és nép 

Győzelmet ünnepel, 



És jó Zokol nyugalmas 

Bércek felé halad, 

Jutalma a csatákért: 

Az édes öntudat. 



De fényes várteremben, 

A titkos éjfelen, 

Király- s gyanús nagyoknak 

Tanácsa van jelen; 



Szól mindenik, - hatalmas 

Nyelven tud a pokol! - 

Mig a trón ellenének 

Árulva hős Zokol. 



Nem szól a gyáva elnök, 

- Elébe néz merőn - 

S az éjfélnél sötétebb, 

Mi elvégezve lőn. 



Midőn a bíboros reg 

Álmából ébredez: 

A bajnok börtönéjben 

Láncolva görnyedez. - 



Pirosló fellegek közt 

A nap leáldozott: 

Nincs est, hová világa 

Korányt nem is hozott; 



Csak éje van Zokolnak, 

Hiába onta vért, - 

Bilincs a hős jutalma 

A hon szerelmeért! 



Mért nem maradt dicsően 

Inkább a harcmezőn. - 

Mintsem hogy a kajánság 

Tiporja vakmerőn? 



De csendes ott is a hős, 

S a jéghideg falak 

Ajkáról egy panaszló 

Sohajt sem hallanak. 



Mi zúg süket morajjal 

A csendes éjszakán? 

Mint a folyam, ha áttört 

A gát erős falán; 



Vagy hótömeg, ha nyargal 

Magas hegy ormirúl 

És a közel vidékre 

Veszélyesen borúl? 



Nem fúvatag, veszélyesb... 



Föl, gyáva nép, hamar! 

Orozva jött az ellen, 

Mint éjben a vihar. 



» Gyorsan fel a falakra, 

Fegyverre aki tud !« 

Ordít a mámoros nép 

És össze-vissza fut. 



Vörös lángok cikáznak 

A vártető fele, 

Ragadja vad haraggal 

Az éj dühös szele; 



Izmos karok törik be 

Alant a várkaput; 

Nincs védelemre bajnok, 

Futásra nincsen ut. 



, Kardot fogoly Zokolnak, 

Ha ő leend velünk, 

Még van remény; különben 



Egy lábig itt veszünk !!' 



S a porkoláb eszén kül 

Börtön felé szalad, 

» Kelj, agg vitéz, sietve! 

Nyakunkra tört a had.« 



De a vitéz nem ébred... 

- Itélet költi fel - 

Halállal vítt csatában 

Győzetve vesztegel; 



Ott fekszik mély üregben, 

Láncolva is szabad; 

Felette harcoló nép 

Lármája zúg, riad. - 



Kél a nap, és sugára 

Kormos falakra száll; 

Füstölgő omladékon, 

Pusztúlás és halál. - 

