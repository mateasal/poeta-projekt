


A csöndnek 

folyóján 

pár deszka- 

darab. 

Mi zajból van e csönd? Zubog zúg a hab. 



Támolygva 

tolongnak 

a hídon 

vakok 

kis görnyedt, japános, naiv alakok. 



A lelkük 

a testből 

ki sem lát 

soha. 

A deszkát belepte iszamlós moha. 



Se korlát 

Se hídrács 

legörbülve 

mind 



Padlóig 

derékben 

letörpülve 

mind 



lenn útat magának kezével tapint 



üres szemgolyójuk 

szanaszét tekint 



faruk meg feltolva 

a zord égnek int 



Mind bukdos 

botorkál 

gyámolatlanul 



És olykor 

kezével 

a semmibe nyul 



És olykor 

tört lécen 

hintázni tanul 



És néha 

fülökbe 

jön egy 

csobbanás 



És néha 

szemükbe 

csap egy 

loccsanás 



a Csöndbe taszítja le társát a társ. 



S mi zajból 

van e Csönd? 

Zubognak a 

habok. 

A Csöndnek kis hídján tolongnak a 

vakok. 



Egy bús fűz hullatja ágak záporát. 

Széles hold kacagja, mint gúnyos barát 

szegény kis támolygó vakoknak farát. 

