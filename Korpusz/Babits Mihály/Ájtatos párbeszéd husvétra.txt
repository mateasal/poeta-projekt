


Hogyan támadjak föl, Jézus, hogyha nem éltem soha? 

Föltámadni csak az tud, ki élt és meghalt valaha. 

Én csak sírok, és nem égek, mint a hitvány tűzifa. 



Sírj hát! és ne hajts a szóra hogy sírni se szabad már. 

Sírj, de sírj úgy, hogy sírásod messzebb sírjon magadnál! 

Ez is élet! Óh bár minden ember helyett sírhatnál! 



Hallod, hallod, Jézus mondja: »Én ontottam véremet 

minden emberért, hogy jusson véremből mindenkinek: 

te meg adj ma könnyeidből akinek még nincsenek !« 



De hogyan lehessek főniksz, míg szememből könny szakad? 

Mégha lángokat sírhatnék! mert a könny csak oltogat, 

s aki nem ég és nem lángol, nem lobbanthat másokat. 



Emlékszel, hogyan sóhajtott oltárnál egy szent leány? 

» Óh milyen nehéz azt tenni, amit a Jézus kiván !« 

Ő is sírt, s az angyalok bús csókja kéklett ajakán. 



» Óh milyen nehéz azt tenni, amit a Jézus tanit! 

De milyen boldogság ép hogy ilyen nehéz valami: 

mily boldogság a keresztet gyenge vállal hordani !« 

