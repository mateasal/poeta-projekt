


Ha néha behúnyom a szememet, 

szárnycsattogás üti meg fülemet, 

mire szemem megint kinyitom, 

milyen madár volt, már nem tudom. 



Ha sötét szögletbe nézek én, 

rebbenni valamit érzek én, 

szele, hangja megcsap, hasztalan: 

mire látnám, már csak hült helye van. 



Szellemcsapat üldöz engemet, 

titkon megcsípkedi étkemet, 

megrántja kabátom szárnyait: 

mire hátranézek, eltünik. 



Csak egyet tudnék elfogni már 

boldogabb lennék, mint a király: 

kalitba zárnám a kicsikét, 

hallgatni örökre énekét. 

