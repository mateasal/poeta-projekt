


Egyenes úton mentem én - 

ti kitértetek jobbra-balra. 



Ti szavakra figyeltetek 

én csak a dalra, csak a dalra. 



Szörnyü dal volt, szörnyü dal! 



Némulj meg, pajtás, ne kiálts 

és vedd a sírást hasztalannak: 



aki hallotta ezt a dalt, 

a szíve süketült meg annak. 



Szörnyü dal volt, szörnyü dal! 



Gondolj a zengő tengerekre! 

gondolj a Sorsok iszonyú 

muzsikájára, szent ereklye 

csókjára, titkos alkonyú 



szigetekre, bús-badar 



ópiumokra, meztelenbe 

fúlásra, múlás, indulás 

csengetyűjére, esztelenre, 

vad valóságra, mely varázs... 

Szörnyü dal volt, szörnyü dal! 



Ti szavakra figyeltetek: 

s szomorú a szavak hatalma: 



nem hallatszik át a dal. 



De hát jobb volt -e énnekem 

menni nem nézve jobbra-balra 



a hang után mely őrületbe csal? 



bitók alatt, ágyúzugásban, 

vakok módjára, millió 

csapdák közt, béna megszokásban 

s hipnotizálva kábuló 



fővel menni, bús ital 



rabja módjára, csak a dalra 

figyelve menni, különös 

züllésben, semmi mást se hallva 

és minden célra közönyös... 



Szörnyü dal volt, szörnyü dal! 



Némulj meg, pajtás, ne kiálts, 

és vedd a sírást hasztalannak: 



aki hallotta ezt a dalt, 

a szíve süketült meg annak - 



Szörnyü dal! Szörnyü dal! 

