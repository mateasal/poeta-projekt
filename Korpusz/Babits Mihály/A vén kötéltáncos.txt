


» Nosza feszítsd ki font köteled 

kösd lábra táncos cipellődet. 

Fogd kézbe hosszú súlyzórudad: 

tudnád -e még, mint egyszer tudtad? 

Amíg élsz, ugrálj! Lássuk, hires! 

Győzi -e jobban más ha kiles? 

Kilestük titkod, csináljuk is 

még néha-néha cifrázzuk is. 

Lépted habozó, bokád remeg, 

könnyekbe vakul gyönge szemed: 

de a mi falkánk halad, halad 

előre, vissza könnyen szalad. 

Felhők mezője lábunk alatt: 

mit bánjuk, mi van a felhők alatt !« 



Addig beszélnek: fogom magam 

kihozom súlyos aranyrudam 

fölveszem táncos cipellőmet 

vonom kötelem felhők felett. 

Jól tudom, mi van a felhők alatt: 

szájas mélységek, szúrós falak. 

Mint roncsolt arc a fátyol mögött, 

olyan a táj és rajta a köd. 

Szikla kisebzett, föld megrepedt. 

Görcs húzza össze a hegyeket. 

Borzong a bozót, az erdő fut, 

lázas a város, elakad az út 

minden bérc fojtott tűz-csobolyó 

vonaglik ágyában a négy folyó. 



Kínpanoráma! iszonyu sors! 

Óh bús bátorság, mire sodorsz? 

Bár volnék könnyű, hólyag gyanánt, 

ne látnék semmit, jó vak gyanánt, 

Szirt engem öklel, tűz nekem fáj 

fojtó folyó és tályogos táj. 

Kásás hidegláz! zöld szédület! 

Lerúgom táncos cipellőmet. 

Szorul a szívem, ámolyodom 

vad vízbe ejtem aranybotom. 

Óh folyó, ránts le iszapodba! 

Vak tűz, égess el kicsapódva! 

Temess el, erdő! taposs el, út! 

Boldogtalan ki magasan fut. 

