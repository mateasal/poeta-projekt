


- Hol jár a lelked, éjszivü kapitány, 

hol jár a lelked éjszinü paripán? 

hol jár megint, hol jár a lelked? 

mely hadakat, vadakat vág, kerget? 



- Nem az vagyok már, aki valék, szegény 

szegénylegény, de büszke, bitor legény, 

ki egykor a tilosba vágtam 

hej, bitoran, botoran, de bátran! 



Mennyi sok kincsem, mennyi sok aranyam 

szeleknek szórtam, vége van, odavan! 

Most szellemem, miként gerincem 

nyugtot eped, s veszi bármi kincsen. 



Jer hát, nyugodjunk, jó paripám! Rövid 

kantárra foglak! Nézd a tavaszt, ma vig: 

kész vendégasztal: lásd a hasznát! 

Föl ne ijedj, ha zokogna gazdád: 



a nyúgalomnak ára a fájdalom 

nekem: mert érzek és nem mondhatom; 

neked: mert még röpülni vágynál 

és nem ereszt a hideg kantárszár! 

