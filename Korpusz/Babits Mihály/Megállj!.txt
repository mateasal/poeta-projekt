


Lelkem, megállj! Ily messze kóborolni 

tenéked nem szabad. 

Tilosba tévedsz! szokd meg otthon ülni, 

meghuzni magadat. 



Ez a vidék még nem látott kaszálót; 

veszélyes puszta táj. 

Merész madarász, vidd haza a hálót, 

erre nem jár madár. 



Vagy hogyha jár, tenéked vészmadár lesz, 

károdra károgó. 

Kerüld keresztény! Keritő határ ez, 

mint egy egérfogó. 



Mint egy egérfogó, ezek a szirtek 

elvesztik az utat: 

Akastyánszirtek, alattuk az ördög 

kopácsol és kutat. 



Mágnes szirtek, melyek közt csalfa kormány 

iránytű, mécsvilág. 

S a szirtek és a szakadékok ormán 

nyíl sok sötét virág. 



Százágu tüskés óriási növények, 

lombjuk szél nélkül ing. 

És hogyha téved valaki közéjük, 

száz karját nyújtja mind. 



S polypok karja e virágok karja 

már amint ölel: 

Ha Isten vagy az ördög nem akarja, 

nem is eresztenek el. 

