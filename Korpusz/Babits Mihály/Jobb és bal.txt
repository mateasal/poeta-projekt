


Láng, láng, meddig cibálnak badar 

szelek 

jobbra és balra? Hajlik a láng jobbra, 

hajlik balra de mit neki 

jobb és bal: ki csak fölfelé tör? 

Melyik égtáj 

mondhatja őt övének? Jobbra vagy 

balra csak rokont keres, 

kit áttüzesítsen, s magával röpítsen! 



Ki állíthat 

jobbra vagy balra engem? 

Labdázzatok, mindenkié vagyok! 

Csak majd az Isten 

ha az Itélet trombitája szól, 

állítand jobbra vagy balra. 

A többi: játék. (Noha sírnom kell rajta.) 



A többi: játék! bolond, noha véres, 

vad játék olykor, melyben a szegény 

méla gyerek szédülten, ütlegek közt 

ing, míg el nem jő Apja, s kézenfogva 

el nem viszi... ing, mint a báb 

dülöng 

bizonytalan színpadán. 



S tán 

ilyen báb vagyok én is - de a bábot 

drótjai tartják; s tudjátok meg, izmos 

drótjaimat nem kétfelülről 

rángatják, hanem Valaki fölülről 

igazítja 

kimondhatatlan ujjal. 

