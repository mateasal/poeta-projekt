


Szakadt, dúlt ajkunk között forgó 

feszülő szavaink is csókká 

gömbölyödve bujdosnak itt a 

díszes pillák között egymásba- 

akadt csodáló szemünkben és 

elhalnak hang nélkül; amire 

születnek az cifra ajándék, 

zsoltáros látás és tudós csók 

terebélyén sárga rigóknak 

szárnyas, csattogó ölelése. 



Régen lehozott fénylő 

csillagok akarnak szökni 

az ujjaim közül 

mert nagyon szeretlek 

látod 

őszi bokrok duzzadó 

bogyófürtjein feszül 

életem kedve, érett 

kalászoknak terheit 

érzem és éjjelenként 

csókos nyelvem alkonyi 

pirossát rácsókolom 

némán a tenyeredre. 



Hűs néha forró kezednek 

csúcsos ujjai zenés tornyai 

karcsú életemnek, - mely oly 

gazdag párás szinekben mint 

dús csókjaink a csendben - 

ha csipkésen kiséri sóhajos 

lihegésed és nedves nagy 

fogaim szerelmes vacogása. 



Karcsú ujjaid között aranyló 

narancs az életünk régi kedve, 

mert valamikor mi együtt csodáltuk 

csurranó, csodás ligetek alján 

forró, szines madarak 

daloló fészekrakását. 



Tenyered gödrén forró ligetek 

mesélnek elhagyott egekről 

ahonnan együtt zuhantunk 

két fehér ártatlan szűzek, 

bimbóban elnyílott pompás virágok: 

mert ölelés nélkül fogamzott 

csodásszép égi gyermekünk, 

hullató, lombos erdők ölébe. 



Mint új istenben kék egekből most 

széphangú orgonák zúgnak bennem, 

álomhegyeim sorra beszakadnak, - 

most eljöttél hozzám hullottan mint 

a csillagok ősszel, mert úgy szeretlek 

szememben hordva fehérszakállú 

istenek végtelen életét és 

úgy tanulom meg a csókjaidat 

hivőn! 

mint vénasszonyok a kártyavetést. 



Csak körmeink sápadt félholdja ragyog 

és szemünk sulyos függönyét leeresztve 

vak kezeinkkel játszunk szerelmet, mert 

lila madarak ülnek a ködben 

a lámpák alatt és ha felnyitjuk 

ködfalak nyilnak néma szemünkben és 

már csak körmeink félholdja ragyog. 



Néha harapunk. Fényes fogaink 

vértjén csattogva törik a csók 

és apró vércseppek koszorúja 

lebben a homlokunk felé. 

Csak kúszik, kúszik egy csillag 

az égen és szerelmünk alatt 

bókolva hajlik a fű, tapadnak 

tapadnak a bokrok a szélben, 

mint néha szelid szeretők nyelve 

tapad, ha csókban összeér. 



Földszagú rét vagy, a lihegésed egyszerű 

mint a szeretkező béresparaszté és a 

földanya átkos erejét hordozza tested. 

Néha csak vágyad harangja kongat 

és misére hív a lélekző csöndben 

ziháló sötétnek tornya alatt. 

Szerelmed rámhúll kerengve, mint hulló 

nagy vadgesztenyelevél. Most is. 

A búnak áttetsző tiszta hajnalán 

te vagy a föld, a test, a vér 

és terajtad kívül minden csak játék. 

