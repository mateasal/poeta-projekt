


Megcsöndesült az út és rajta mint 

egy terhes asszony, holló billeg át. 

Sóhajt az út, - no végre holló! 

és ellocsogja néki bánatát. 



Hallgatja őt a megsebzett vetés, 

a harcra tört vidék pillája rebben, 

még nem felejtett, bár az alkonyat 

altatja egyre s folyton édesebben. 



Apró veremben apró akna bú, 

méregtől csillog, szétröppenne, de 

már nem merészel. Őrzi rosszalón 

a káposzták sötét tekintete. 



S a bölcsrekókadt napraforgók 

mögött és ott az ifju fák tövén 

acélkék köd lebeg vízszintesen: 

a vérre váró sűrü drótsövény. 



De hajnalban, ha harmat üli meg 

( szelíd gyujtózsinór a szára) 

nagy óvatosan közte kúszik el 

s kinyit a tök arany virága. 



S a csönd majd ujra permetezni kezd, 

a sáncok ormán néha gólya áll, 

a futóárok nyúl tanyája ma 

s már holnap átszánt rajta Flórián. 



És visszatérnek mind a mívesek, 

aki takács volt, ujra szőni fog 

és éjjel szép fonállal álmodik, 

míg fel nem keltik gyöngyös hajnalok. 



S az asszonyok is hajladoznak ujra, 

lábuknál nődögél egy új világ, 

hiú, mákszínruhás lánykák zajongnak 

s kicsiny fiúk, kis öklelő gidák. 



S a föld bölcs rendje visszatér, amit 

ó csillagok szakállas fénye áztat; 

állatok s kalászok rendje ez, nehéz 

s mégis szelíd szolgálati szabályzat. 

