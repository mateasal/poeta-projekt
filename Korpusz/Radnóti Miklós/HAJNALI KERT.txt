


Az alvó házból csöndesen 

kijött a feleségem, 

egy könnyü felleg úszik ép 

fölötte fenn az égen. 



Mellém ül és a hajnali 

nedves füvek most boldogan 

felé sikongnak, hallani 

és fordul már a hallgatag 

virágok szára, jár a fény 

s megvillan rajtuk néhol, 

nesz támad itt, toll villan ott 

s kakaska kukkorékol. 

Rigó pityeg választ s a kert 

susogni kezd, minden bokor 

alján apró fütty bujdokol, 

kibomlik sok hüvös levél, 

s felfénylik itt egy szalmaszál 

a fűben és két ág között 

kis pókok fényes hada száll. 



Ülünk a fényben, hallgatunk, 

fejünk felett a nap kering 

s lehelletével szárogatja 

harmattól nedves vállaink. 

