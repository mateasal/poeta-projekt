


Az este loccsant és a hosszu fák 

elúsztak benne s már a köd mögött 

az ébredő Nagy Medve dörmögött, 



sötét lett és téged se látlak itt, 

pedig mellettem állsz e lomb alatt, 

de elrepülsz, kibontod szárnyaid. 



Már tested sincsen. Angyal vagy talán? 

hiába hagysz itt, visszatérsz, tudom. 

Már tested sincs? rád is szitál a köd 

s megősziti hajad a homlokod fölött. 



S mint bánya mélyén rejlő barnaszén, 

úgy rejtezik a lomb is most a ködben, 

megbillen néha és arcomba csöppen 

egy-egy sötét csöpp róla hűvösen. 



Gondolj a köd mögé! - borzongatom magam, 

örülj, hogy a világ most ködbe öltözött 

és semmit se látsz! - Semmit se látnék? 



Hiába ringat és hiába leng felém 

a fényes gombaillat, ó jaj! 

hiába áll körém a köd! 



Hűvös, rothadó avarban állok, 

kibomló látomásaim között. 

