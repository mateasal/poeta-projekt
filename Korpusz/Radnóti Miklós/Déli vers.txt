


Kedvetlen űlök itt, hol vastag déli nap 

szorong a fák között és sok szundi levélről 

fejemre szálán lecsusszan a pók; 

megül és figyel pillanatig, de lábal már 

lefele, mert készülő kedvem noszogatja. 



Hiába setten hozzám az erdei állat, 

meg-megszagolgat csak s tova illan az is; 

érzi kerek dühömet, mely csattan, 

mint pántos vödör a hüvös kút 

vizének tetején várja, hogy telitődjék. 



Ördögtojta világ ez, 

kövérek bőre alá való pirulásnak! 

nagy fene faldossa körül életemet most 

s életem is apró fenékkel él! 



Így várom időm, hogy hangom kieresszem, 

hasasodik tőle az akkori szél 

s fényes jegekkel társalkodva majd, 

baltaként röpül a légen át! 

