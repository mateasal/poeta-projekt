


Olyan vagy, mint egy suttogó faág, 

ha rámhajolsz, 

s rejtelmes ízü vagy, 

olyan vagy, mint a mák, 



s akár a folyton gyűrüző idő, 

oly izgató vagy, 

s olyan megnyugtató, 

mint sír felett a kő, 



olyan vagy, mint egy vélem nőtt barát 

s nem ismerem ma sem 

egészen még nehéz 

hajadnak illatát, 



és kék vagy olykor s félek, el ne hagyj, 

csavargó, nyurga füst - 

és néha félek tőled én, 

ha villámszínü vagy, 



s mint napsütötte égiháború: 

sötétarany, - 

ha megharagszol, ép 

olyan vagy, mint az ú, 



mélyhangu, hosszan zengő és sötét, 

s ilyenkor én 

mosolyból fényes hurkokat 

rajzolgatok köréd. 

