


Kérdeztél volna csak magzat koromban... 

Ó, tudtam, tudtam én! 

Üvöltöttem, nem kell a világ! goromba! 

tompán csap rám a sötét és vág engem a fény! 

És megmaradtam. A fejem rég kemény. 

S tüdőm erősödött csak, hogy annyit bőgtem én. 



S a vörheny és a kanyaró 

vörös hullámai mind partradobtak. 

Egyszer el akart nyelni, - aztán kiköpött a tó. 

Mit gondolsz, mért vett mégis karjára az idő? 

S a szív, a máj, a szárnyas két tüdő, 

a lucskos és rejtelmes gépezet 

hogy szolgál... ó miért? s a rettentő virág 

nem nyílik még husodban tán a rák. 



Születtem. Tiltakoztam. S mégis itt vagyok, 

Felnőttem. S kérdezed: miért? hát nem tudom. 

Szabad szerettem volna lenni mindig 

s őrök kisértek végig az uton. 



Jártál szellőtől fényes csúcsokon, 

s láttál, ha este jött, a hegyre töppedt 

bokrok közt térdepelni egy jámbor őz-sutát; 

láttál napfényben álló fatörzsön gyantacsöppet, 

s mezítlen ifju asszonyt folyóból partra lépni 

s egyszer kezedre szállt egy nagy szarvasbogár... 



Rabságból ezt se látni már. 

Hegy lettem volna, vagy növény, madár... 

vigasztaló, pillangó gondolat, 

tünő istenkedés. Segíts szabadság, 

ó hadd leljem meg végre honnomat! 



A csúcsot ujra, erdőt, asszonyt és bokrokat, 

a lélek szélben égő szárnyait! 

És megszületni ujra új világra, 

mikor arany gőzök közül vakít 

s új hajnalokra kél a nap világa. 



Még csönd van, csönd, de már a vihar lehell, 

érett gyümölcsök ingnak az ágakon. 

A lepkét könnyü szél sodorja, száll. 

A fák között már fuvall a halál. 



És már tudom, halálra érek én is, 

emelt s leejt a hullámzó idő; 

rab voltam és magányom lassan 

növekszik, mint a hold karéja nő. 



Szabad leszek, a föld feloldoz, 

s az összetört világ a föld felett 

lassan lobog. Az írótáblák elrepedtek. 

Szállj fel, te súlyos szárnyú képzelet! 



Ring a gyümölcs, lehull, ha megérik; 

elnyugtat majd a mély, emlékkel teli föld. 

De haragod füstje még szálljon az égig, 

s az égre írj, ha minden összetört! 

