


Az este már a fák közt markolász, 

mikor a mélyben feltünik a ház 

s a síkos lejtő aljában tömör 

hagymaszaggal s meleggel üdvözöl. 



Míg léceim a falnak állitom, 

hóförgeteg fut át a kis hidon, 

hajamba kap s az ajtóhoz közel, 

akár egy búcsuzó lány, átölel. 



Gőzölnek benn a fáradt emberek, 

a kandi lámpán fenn egy régi ág, 

Szilveszterről maradt fagyöngy remeg 

s az esti ablak csupa jégvirág. 



Visszatérek hozzád, mert kivánlak 

és úgy kiáltok majd, ahogy az éji 

fényben kiált a sarkok Nansene, 

mikor a messzi fénylő célt eléri. 



Ó, mily régóta is szeretlek! 

két napja már, hogy nem ölelsz meg! 

Körmöm lehellem és már írom is: 

" szeretni foglak túl a síron is !" 



Körmöm sikolt a fényes üvegen 

szép neved betüi megmaradnak, 

s a ringató betük virágos alján 

érzelmesen könnyezni kezd az ablak. 



" 

Eszem, iszom, iszom, eszem, 

mit is tehetnék én, 

szeretnék itt egy-két órát 

üldögélni békén ..." 



S míg dúdolok 

a fáradság 

lassan rámszakad. 



Foszlik a szó, 

s alattam már 

alvásra vár a pad. 



Az utak is sötétbe vesztek, 

este van s a fekhelyem kemény. 

de tollam még ne maradj veszteg, 

épülj tovább álmos költemény! 



Az ember a hóban vándorol, 

léceit fel- és lecsatolja, 

betér egy házba, eszik, iszik, 

s elernyed, nincsen semmi dolga. 



Az ember eszik csak és iszik, 

aztán számolgat lassan húszig, 

elalszik s langy tengerben úszik, 

álmait vigyázza a téli ég, 

ékes szavak alusznak benne 

s felette kisded hópihék. 



Elűl a szél és ujra hull a hó, 

hullása ringó, ringató. 

Puhán alusznak lenn a hegy meleg 

sarában a szakállas gyökerek, 

szuszognak és felsírnak néha, 

álmukba lobban nyári ágaik 

zöldfényü, könnyü buboréka. 

