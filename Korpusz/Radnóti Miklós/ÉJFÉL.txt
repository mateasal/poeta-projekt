


Két felleg ül az esti ég 

nehéz hajában és egymásra dörmög, 

éjfél van, összebotlik ép 

siralmas szerda és hitvány csütörtök. 



Fű nő, rügy izzad, hallgatag 

gubók ölében készül már a lepke, 

halat pólyálgat a patak, 

gyöngy pára száll az álmodó hegyekre. 



Gyöngy pára száll pilládra is, 

a szádra szárnyas, könnyütestü árnyék, 

hajadban kislányos, hamis 

fogócska izgató emléke hál még. 



Oly szép vagy és oly fiatal! 

s én arra gondolok, amíg csodállak, 

hogy vár talán még diadal 

és várnak még beszédes pálmaágak! 

