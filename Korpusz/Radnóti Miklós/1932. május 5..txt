


Huszonharmadik évem huppant le 

súlyosan most a bokrom alá; 

kenyerem fele már kemény 

fogaim közt, másfele pattogón 

sül a férfikor napja alatt 

és egyre ritkábban gondolok vissza 

bokros harcaimból a szoknya alá, 

honnan gyerekkorom ólábu évei 

totyognak elő s kezükkel integetnek. 



A szeretőm harcaim társa és 

ösmeri életemet; ösmerte 

fecskéim is eresz szakálla alatt és 

látta a fészek karimáján fecskefi 

kis torkát, hogy nyeldeste a szellőt s 

tátogott ügyetlen féreg után! 

ó, széles csőröm nekem is sárgán 

csillant a fényben s boldogan 

majszolt vajas szavakat még. 

Most kürt szava számon a szó 

és elvtársaimnak hangos indulása! 



Figyeljetek a szeretőmre! nagy 

kék szeme van s jó lány: szemeteslovakat 

traktál az uccán kockacukorral; 

ő tudja, hogy külvároson később 

tuskót és szenet szedegettem! s 

csimpaszkodtam kocsik farán kis 

szatyorokkal, mint a többi gyerek 

és mint a majmok! ő tudja, mikor 

keveredtek réti szavaim közé 

a pesti dumák; mint a tölcséres 

vihar, hogy hízott a nyelvem és 

ropogott s hogy vitte versekbe 

szerte a lábadozó szél! 



Most huszonharmadik évem ért be, 

megtűzte a napfény! a szeretőm 

néggyel kevesebb. Mikor ő született 

akkortájt ülték körül a vének 

a hőshalni indulók dombját s 

ápolták áporodott szakálluk zeneszóra! 

így nőtt föl ő és semmin sem 

csodálkozik immár; dolgos kezével 

átfogja kezem, ha ügyész fizet 

a verseimért s mosolyog. Csókjait 

úgy hordom mint vértet a hősi csatán. 

