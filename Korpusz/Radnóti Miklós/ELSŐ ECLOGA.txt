


Régen láttalak erre, kicsalt a rigók szava végre? 



Hallgatom, úgy teli zajjal az erdő, itt a tavasz már? 



Nem tavasz ez még, játszik az ég, nézd csak meg a tócsát, 

most lágyan mosolyog, de ha éjszaka fagy köti tükrét 

rádvicsorít! mert április ez, sose higgy a bolondnak, - 

már elfagytak egészen amott a kicsiny tulipánok. 

Mért vagy olyan szomorú? nem akarsz ideülni a kőre? 



Még szomorú se vagyok, megszoktam e szörnyü világot 

annyira, hogy már néha nem is fáj, - undorodom csak. 



Hallom, igaz, hogy a vad Pirenéusok ormain izzó 

ágyucsövek feleselnek a vérbefagyott tetemek közt, 

s medvék és katonák együtt menekülnek el onnan; 

asszonyi had, gyerek és öreg összekötött batyuval fut 

s földrehasal, ha fölötte keringeni kezd a halál és 

annyi halott hever ott, hogy nincs aki eltakarítsa. 

Azt hiszem ismerted Federícót, elmenekült, mondd? 



Nem menekült. Két éve megölték már Granadában. 



Garcia Lorca halott? hogy senki se mondta nekem még! 

Háboruról oly gyorsan iramlik a hír, s aki költő 

így tünik el! hát nem gyászolta meg őt Európa? 



Észre se vették. S jó, ha a szél a parázst kotorászva 

tört sorokat lel a máglya helyén s megjegyzi magának. 

Ennyi marad meg majd a kiváncsi utódnak a műből. 



Nem menekült. Meghalt. Igaz is, hova futhat a költő? 

Nem menekült el a drága Attila se, csak nemet intett 

folyton e rendre, de mondd, ki siratja, hogy így belepusztult? 

Hát te hogy élsz? visszhang jöhet-é szavaidra e korban? 



Ágyudörej közt? Üszkösödő romok, árva faluk közt? 

Írok azért, s úgy élek e kerge világ közepén, mint 

ott az a tölgy él; tudja, kivágják, s rajta fehérlik 

bár a kereszt, mely jelzi, hogy arra fog irtani holnap 

már a favágó, - várja, de addig is új levelet hajt. 

Jó neked, itt nyugalom van, ritka a farkas is erre, 

s gyakran el is feleded, hogy a nyáj, amit őrzöl, a másé, 

mert hisz a gazda se jött ide hónapok óta utánad. 

Áldjon az ég, öreg este szakad rám, míg hazaérek, 

alkonyi lepke lebeg már s pergeti szárnya ezüstjét. 

