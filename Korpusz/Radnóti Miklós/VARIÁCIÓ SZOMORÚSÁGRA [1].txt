


Nézd én a fájdalmak kertjéből jöttem 

könnyes folyókon hullató ligeteken 

és zokogástól rengő réteken át 

a fájdalmak kertjéből jöttem 

ahol sirást hozott 

a szél a nap az eső 

a köd a hold a hó 

az ég az ég az ég is! 



És kelőhajnali színeken is sírtam 

ha épen egy érett alma 

esett le csengve fáradtan az ágról 

vagy egy madárnak röpülő íve 

a föld felé hajolt és eltünt 

valahol a ringó zöld mögött. 



Csak jöttem némán könnyes folyókon 

hullató ligeteken és zokogástól rengő 

réteken is némán keresztül csak a 

sírásom csorgott szűz arcomon 

mely már halovány mint a 

hajnali holt hold mely 

szégyen a hajnali hajnali égen. 

