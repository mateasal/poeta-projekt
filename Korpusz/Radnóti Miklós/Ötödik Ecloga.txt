


Drága barátom, hogy dideregtem e vers hidegétől, 

hogy rettegtem a szót, ma is elmenekültem előle. 

Félsorokat róttam. 

Másról, másról igyekeztem 

írni, hiába! az éj, ez a rémes, rejtekező éj 

rámszól: róla beszélj. 

És felriadok, de a hang már 

hallgat, akár odakint Ukrajna mezőin a holtak. 

Eltüntél. 

S ez az ősz se hozott hírt rólad. 

Az erdőn 

ujra suhog ma a tél vad jóslata, húznak a súlyos 

fellegek és hóval teli ujra megállnak az égen. 

Élsz -e, ki tudja? 

ma már én sem tudom, én se dühöngök, 

hogyha legyintenek és fájdalmasan elfödik arcuk. 

S nem tudnak semmit. 

De te élsz? S csak megsebesültél? 

Jársz az avarban az erdei sár sürü illata közt, vagy 

illat vagy magad is? 

Már szálldos a hó a mezőkön. 

Eltűnt, - koppan a hír. 

És dobban, dermed a szív bent. 

Két bordám közt már feszülő, rossz fájdalom ébred, 

reszket ilyenkor s emlékemben oly élesen élnek 

régmondott szavaid s úgy érzem testi valódat, 

mint a halottakét - 

Mégsem tudok írni ma rólad! 

