


Dél óta utazol s most szakállas este van már, 

szembe vénasszony ül veled s az orra bojtosan csorog; 

katona alszik sapka alatt és két puskás fegyőr közt 

rab ül. Az idősebb őr hangosan kolbászt eszik; 

meséli Permben és Ufában volt fogoly 

tizennyolc november hetedikén ért haza, 

az eső esett. Két hetet pihent, aztán 

munkába állt s azóta embertársait őrzi szuronnyal. 

A másik biccent, biztos huszadszor hallja már. 



Így jössz a Tisza mellől s Kőbánya után 

a város fölött szőke fény, szeretőd kontya világol. 

Ezért vagy itthon itt, ahol születtél! 

Szülőanyád s apád meghaltak rég, egymástól 

száz lépésnyire áradnak a földbe már. 

Ritkán jársz ki a temetőbe s csak egy csokor 

virágra telik. Felezni szoktad. 



Hajtsd le a fejed, vidéki költő lettél. 

A város fölött szeretőd kontya világol 

s te jössz felé Tiszától a Duna mellé. 

Néped közt jöttél s ha igaz 

amit az erdélyi lap írt rólad egyszer, 

( hogy Angyalföld és a Lágymányos 

proletárjainak költője vagy te ), 

akkor hazaértél! Hajtsd le a fejed. Még jobban! 



Szeretőd megijed, hogyha így lát 

s meleg szájával kutatva csókol 

kereső szemedre. Emeld föl a fejed és 

örülj. 

Neked lélegzik ő; lehelld föl őt te is! 

