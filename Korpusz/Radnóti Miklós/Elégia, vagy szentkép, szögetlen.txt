


János ő is; az országúton csavargott 

munkanélkül, néha vándorolt és néha 

pihenve számolta öklén puhuló bütykeit 

s nedveset ásított a tenyerébe. 



Aztán ujra csak ment tovább, ajándék 

kenyérrel a szíve fölött és hogy ne legyen 

egyedül, istent lehúzta az égből, 

lábainál fogva magamellé s hódolt néki, 

ha kibicsaklott, kemény, rövidke imákkal. 



És elkapta egy éjjel a gróf porzó 

mótorja az úton s leteperte; most 

félszemű s karu, béna; nem is hadirokkant. 



Dolgozni nem tud, sem csavarogni, már 

pörös, vacak iratokkal járkál éhesen 

hivatalról hivatalra, mert nem fizet 

a gróf karért, szemért és patikáért. 



Oly messzire gondol: akkor éjjel, mikor 

a városba vitték, a gróf szeretője 

ült mellette és fehér sikítósan, 

szagos kendővel tartotta véres homlokát. 



Rá gondol ő most s a balladás 

kuvaszra, ki egyszer egy símogatásért 

három nap nem mozdult a sarka mögül. 

