


Tűnik ez az év is, hűvösen mosdik meg 

utána a lélek és fagyosan kéklik 

s már színéről emlékszik 

az évre, csak mint a gyermek úgy 



és újat nem köszönt, mert nem vár semmire, 

a piros szabadság tán nem jön el soha, 

számára csak mostoha 

év lehet ez és tétova táj. 



Ó, felejt a lélek és örömtelen jön 

veled fiatal év. Fáj csak és nem hős már, 

mint régente: erős vár 

volt és kincses város a dombon. 



Város a dombon és búgó harsonaszó. 

Igyekezz lélek még, légy újra hatalmas, 

mert éget, mint hideg vas 

a sorsod és olyan konok is, 



igyekezz lélek és 

törj föl fiatal év. 



Úgy állok partodon fiatal év, 

mint egyszer hajón az Ádrián, 

szigorú hajnal volt és karmos ég, 

eső tapintott a vízre jó 

tenyérrel és eltakarta tükrét. 

Míg lassan indult a nagy hajó 

s orrán halkan repedt a szürkeség, 

halászok álltak a parton ott, 

magányos lelkek, órjás kezekkel. 



Úgy állok én is, magányos lélek itt, 

repedj szürkeség, s törj föl fiatal év. 

