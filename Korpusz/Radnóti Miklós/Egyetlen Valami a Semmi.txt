


Apám hét éve átkelt a Semmin; 

a Semmi hajósa volt és 

a Valamire itthagyott engem, aki 

a Semmit imádom és akit környékez 

nagy bánatdagályon, amit ölelek 

zenés ágyaknak asszonyölén — 

a Valami. 



Hét éve a partján vagyok, 

tudom, hogy csak a Semmi van, 

a Bánat van és vannak 

Asszonyölek és sárgán irigylem 

megfutott apámat, akinek a 

bűne vagyok, bolond, nagy 

Valami — bűne egyetlenül és 

bosszútól tele ártatlan szőkén. 



Irigylem az apámat; reggel 

és este, árnyék alatt és 

födetlen fényben a Semmit 

imádom és környékez nagy 

bánatdagályon a Valami, 

mikor örökségem a sokszinű 

ősöktől rámhagyott, gondosan 

vigyázott egyetlen Valami a Semmi. 

