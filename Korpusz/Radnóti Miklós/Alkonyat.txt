


Hanga, - mondom, nézd, az hanga ott, 

jól nézd meg, ritka erre. 

Hanga? - kérdi s odanéz a gyermek. 

A füvek vékonyka hangon énekelnek. 



Hallod? - kérdezem. - Mit? - kérdi nagy, kerek 

szemmel a gyermek. 



Apró, arany láng ugrik, 

nézd csak, fecskefű! - kiáltok. 

A fecske hű? - csodálkozik, - 

hisz ősszel Afrikába vándorol! 



S elhallgat. Hallgatok már én is. 

Az estikék kinyílnak körbe mégis. 



Hallgatok, pedig szivemben nő az árnyék. 

A gyermek futna már, 

de illedelmes. És unottan áll még. 

