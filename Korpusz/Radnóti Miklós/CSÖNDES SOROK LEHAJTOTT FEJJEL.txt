


Éjfélre szült az anyám, hajnalra 

meghalt, elvitte a láz és én a 

mezőkön szülő erős anyákra 

gondolok cifra szavakkal. 



Apámat éjjel elvitte egyszer 

a kórházi ágyról, szájtátó 

orvosok közűl a gond; akkor 

otthagytam a vörösszemű 

embereket, egyedül éltem 

és élek a házakon kivűl 

régóta már. 



Az őseimet elfelejtettem, 

utódom nem lesz, mert nem akarom, 

kedvesem meddő ölét ölelem 

sápadt holdak alatt és nem tudom 

elhinni néki, hogy szeret. 



Néha csók közben azt hiszem hogy 

rossz ő, pedig meddő csak és 

szomorú, de szomorú vagyok 

én is és ha hajnalban a 

csillagok hívnak, egymást karolva 

mégis, együtt indulunk ketten 

a napfény felé. 

