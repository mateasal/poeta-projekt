


Mert értem én a hámorod, 

bakorrú lepkeszeg, 

pártigazolványt rámol ott 

két röppenő keszeg. 

S bár józan ésszel, jó korán 

kiáltottál "csaló " -t, 

szerintük testét is sovány 

sójegyre kapta Lót. 



Egy szép medvével álmodtam ma éjjel, 

az túrta így az ágyam szerteszéjjel. 

S az is lehet – ültem fel megriadtan én 

( milyen világ, ó jaj! milyen milyen világ ! ), 

az is lehet, hogy elhagyott kis gyöngyvirág 

vagyok most én a medve köldökén. 



Egy gyermekrabló járt itt fel s alá, 

szemébe könny, fülében hosszu szőr, 

Londonban élt, s azóta néha: sír. 

Nadrágja rikító pepita volt 

s mindig oly hosszú, hogy belébotolt. 

Két ujja közt egy ingó rózsaszál 

virult, hogy itt járt épp ma két hete. 

Börtönben üldögél most s tudja már 

mindenki róla: ő a Vész Ede 

s hogy gaz nadrágja lett a végzete. 

Nadrágja (mondtam már) pepita volt 

s a pepitában egy kis hiba volt. 



Kemény kalapban, bottal jött a rend 

s a gyermekrabló gyorsan véle ment. 



A nyúl vigyorgott, a vadász futott, 

puskája nem volt, lőni nem tudott. 

Így szórakoztak szépen nyolcig ők, 

s megjöttek akkor mind a lakkcipők. 

Komorlón jöttek mind a tájon át, 

vadászunk félt, lenyelte önmagát. 

Mikor már látta, hogy bealkonyúl, 

haptákba állt a harmatékű rét, 

a fáradt ég vörös lett és a nyúl 

zsebébe dugta kajla balfülét. 



Egy ügyvéd ült itt. Hószín szárnya nőtt 

és elrepült. Nem látja többet őt 

e kávéház. Szivarja itt maradt, 

törvény burjánzik füstös ég alatt. 



S mert törvény egymagában nem lehet, 

burjánzott mellé sok kis rendelet. 

S kertészük nincs. Az ügyvéd elrepült. 

Lúdtalpon élt. Most ajkán égi kürt. 



A költő nincsen otthon, 

de mégsem éri semmi kár. 

Két könyv között a polcon 

egy kígyó szundikál. 

Az asztal lábánál szagos fatörzsre gondol 

s kis térképet vizel 

egy izgatott komondor. 

A jámbor macska meg 

vad kéjektől remeg 

s lassan kidönti fönt egy üvegből szelíd 

gazdája színezüst, hagymás heringeit. 

Majd elmélázva ül sok kis gerinc felett, 

a bűze mint egy vén , iszákos tengerészé. 

S közben tenger helyett, 

patak helyett csobog, 

madár helyett csicserg 

a W. C. 



A ház leégett, száll a pernye, füst, de hála 

az égieknek, még jajongni sincs okod, 

hiszen a fecskendő céltévesztett sugára 

himbálja fönn a tűzoltóparancsnokot. 

