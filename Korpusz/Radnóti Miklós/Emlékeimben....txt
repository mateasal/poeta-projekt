


Emlékeimben lépdelő virágok... 

meglebbenő esőben álldogálok, 

két nő jön nedves, villogó fogakkal, 

majd két galamb. Kövér, 

fontoskodó begyük egész a földig ér. 



Egy éve már. Senlis felé az úton, 

langy, esős alkonyat volt s furcsa módon 

egy pillanatra boldog voltam ujra; 

köröttem zöld falak, 

páfrányos erdők hajladoztak hallgatag 



s Ermenonville felől a fiatalka 

nyíres futott elénk, akár egy balga 

fehérszoknyás kislány s a fordulónál 

katona állt a sár 

felfénylő fodrain. Foga közt rózsaszál. 



Az égen mintha fényesség suhanna... 

Gyula ült szemközt és szelíd Zsuzsanna, 

mellettem Fanni, kék szemén a tájék 

vonult s fejünk fölött 

a gépkocsi vidám sörénye röpködött 



s estére várt reánk a drága Páris. 

Elzúgott arra már a gyors halál is 

azóta és megszedte tarka csokrát. 

A nyíres még meleg 

holtak közt véresen s pirulva ténfereg 



s a katona, hűs vermek hős lakósa 

hanyatt fekszik s szivéből hajt a rózsa. 

Hazája ég. A lángok közt tünődő 

temetők ringanak, 

körül görcshúzta fák és izzadó falak. 



Fölöttük kormosan csak ég az ég is, 

a csillagok megjönnek este mégis 

s harmattal rívó hajnalok szaladnak 

a néma nap felé. 

Ha kérdeném, a táj vajjon felelne-é? 



Emlékeimben lépdelő virágok... 

meglebbenő esőben álldogálok; 

asszonyhad jő az úton gyermekekkel, 

fölöttük égi füst, 

felhőfodor. Már oszlik. Könnyü és ezüst. 

