


Testvérem, látod mennyi a koldus és 

nyomorúlt és mennyi az úri rongyszedő, 

csak mi vagyunk ketten; zártkezü koldusok 

és néma nyomorúltak. 



Testvérem, add ide a kezed, sok autó 

jár itt és sok úriember és vigyázni kell; 

sötét kapualjak elölelnek, ha eleresztlek. 



Testvérem, látod ketten vagyunk: egy apa 

álma és két anya kínja sikoltoz bennünk. 



Két szép ölelésnek emlékeképen, látod, 

ittmaradtunk, két nagy álomemlék és álmaink 

a reggelbe csúsznak, nappali tarlón álmodunk 

és karonfogjuk egymást ha járunk. 

