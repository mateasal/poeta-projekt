


Ilyen hőség sem volt itt már régen, 

mesélik, még a vaj is elalélt 

és olvadni készült lenn a jégen 



ma délelőtt még s most beborult. Már 

aprót söpör a ház előtt a szél 

s körül minden figyelmesen föláll 



a tolongó porban s záport remél. 

A nyugágy háta is hassá dagad 

és elszakad a szárító kötél. 



Két ing repül el róla, két madár, 

utána kap a szolga kerités 

és csúnya szájjal szitkot kiabál. 



Mindent elhord a szél s a kert haját 

hosszú ujjakkal, hosszan húzza ki 

és a hasaló kerten úgy fut át, 



hogy villámlik sarkának friss nyomán 

s a vastaglábu dörgés léptitől 

kék foltokat mutogat a homály. 



Sűrü szagok csúszkálnak szét elébb, 

a felhő később érkezik, köszön 

s a száját nagyratátó kertbe lép. 



Körültekint ott, pislant komolyan, 

villogó zápor zuhan belőle 

és mint hulló szög, a csöppje olyan. 



( Elállt az eső s a szűk csatornán 

víz zúg. Visszatér és hajladozva 

jár a gyönge fény a fa ormán.) 

