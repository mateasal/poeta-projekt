


Későn kel a nap, teli van még 

csordúltig az ég sűrü sötéttel. 

Oly feketén teli még, 

szinte lecseppen. 

Roppan a jégen a hajnal 

lépte a szürke hidegben. 



Ujra lebeg, majd letelepszik a földre, 

végül elolvad a hó; 

csordul, utat váj. 

Megvillan a nap. Megvillan az ég. 

Megvillan a nap, hunyorint. 

S íme fehér hangján 

rábéget a nyáj odakint, 

tollát rázza felé s cserren már a veréb. 



Lúdbőrzik nézd a tócsa, vad, 

vidám, kamaszfiús 

szellőkkel jár a fák alatt 

s zajong a március. 

A fázós rügy nem bújt ki még, 

hálót se sző a pók, 

de futnak már a kiscsibék, 

sárgás aranygolyók. 



Egy szellő felsikolt, apró üvegre lép 

s féllábon elszalad. 

Ó április, ó április, 

a nap se süt, nem bomlanak 

a folyton nedvesorru kis rügyek se még 

a füttyös ég alatt. 



Szirom borzong a fán, lehull; 

fehérlő illatokkal alkonyul. 

A hegyről hűvös éj csorog, 

lépkednek benne lombos fasorok. 

Megbú a fázós kis meleg, 

vadgesztenyék gyertyái fénylenek. 



Nézz csak körül, most dél van és csodát látsz, 

az ég derüs, nincs homlokán redő, 

utak mentén virágzik mind az ákác, 

a csermelynek arany taréja nő 

s a fényes levegőbe villogó 

jeleket ír egy lustán hősködő 

gyémántos testü nagy szitakötő. 



Düh csikarja fenn a felhőt, 

fintorog. 

Nedves hajjal futkároznak 

meztélábas záporok. 

Elfáradnak, földbe búnak, 

este lett. 

Tisztatestü hőség ül a 

fényesarcu fák felett. 



A harsány napsütésben 

oly csapzott már a rét 

és sárgáll már a lomb közt 

a szép aranyranét. 

Mókus sivít már és a büszke 

vadgesztenyén is szúr a tüske. 



Ó hány szeptembert értem eddig ésszel! 

a fák alatt sok csilla, barna ékszer: 

vadgesztenyék. Mind Afrikát idézik, 

a perzselőt! a hűs esők előtt. 

Felhőn vet ágyat már az alkonyat 

s a fáradt fákra fátylas fény esőz. 

Kibomló konttyal jő az édes ősz. 



Hűvös arany szél lobog, 

leülnek a vándorok. 

Kamra mélyén egér rág, 

aranylik fenn a faág. 

Minden aranysárga itt, 

csapzott sárga zászlait 

eldobni még nem meri, 

hát lengeti a tengeri. 



Megjött a fagy, sikolt a ház falán, 

a holtak foga koccan. Hallani. 

S zizegnek fönn a száraz, barna fán 

vadmirtuszok kis ősz bozontjai. 

Egy kuvik jóslatát hullatja rám; 

félek? Nem is félek talán. 



Délben ezüst telihold 

a nap és csak sejlik az égen. 

Köd száll, lomha madár. 

Éjjel a hó esik és 

angyal suhog át a sötéten. 

Nesztelenül közelít, 

mély havon át a halál. 

