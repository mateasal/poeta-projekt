


Az éhség kórusa mondja most a verset szemetekbe; 

az éhség kórusa, mely nem énekelt soha még 

csak dolgozott 

és igával körbejárt, 

mint jár a kerge barom; 

munkájának még sosem maradt föle, 

csak dolgozott, 

és maga ráadás volt, 

kócos ágynál 

és kopasz asztal fölött! 



dolgozott, 

most penészes ökle hull le; 

szelet sodor, 

mint az induló vihar feketén 

és úgy ejti szombatja mellé a vasárnapot, 

mint üres tál mellé ejthetne rózsabimbót. 



északon 

északon 

délen 

nyugaton 

nyugaton 

és keleten 

áll a kórus és mondja a verset! 



fehéren 

feketén 

sárgán 

és véresen, 

fehérek 

feketék 

sárgák 

és véresek! 



véresek, mert Távolkeleten száraz türelemmel 

sárga prolik öldösik egymást 

s a dalos faluk népe füstölve tolakszik az úton! 

vágóhidi borjak ünnep előtt a véres hely korlátai közt 

így bökik egymást és hangzanak, mint a csúszós hideglelés! 

vasakkal egymásra köpködnek a sárga prolik 

és egymást keresve, napokat menetelnek! 



jó volt a háború! 

jobb sose volt! 

kövér profit csorog! 

csordogál! ó ezért! 



ezért ropogós gyarmatot zabái az anyaország! 

Elfántcsontpartokat, vagy Indiát, 

vagy ha akarod Madagaszkárt! 

ha akarod, a néger fiú sikolt feléd 

kit a filmrendező törzsétől megvett egy ócska pipáért 

és a tigrissel szétmaratott! 



szép fölvétel volt, 

a tigrist napokig korgatta elébb 

s veszettfeneként ugrott az akkor! 



hangosfilm volt 

s a mozik népe 

a néger halálos hangjától hidegen borzongva 

térhetett nyugovóra; 



ó, ne féltsd az álmát! 

Velence teréről álmodik majd a polgár, 

hol mézes hetet evett 

és galambot etetett! 



ne félts te semmit, 

csak tanuld meg szorosan tartani elvtársad kezét 

s az öklöd gyakorold! 

akár a puffanó bárányfelhők hasán, 

ha máshol nem lehet 

és lassan egyél, ha enni akad! 

sétáljon szét benned az illetett erő! 



az éhség kórusa mondta most a verset szemetekbe 

és az éhség kórusa folyton növekszik 



éjjel és nappal 

éjjel és nappal 

mint a gyerek, 

kit fúj a szél és ver az eső 

fúj a szél ver az eső 

és ver az eső és fúj a szél 



növekedj kórus! 



és növekszik a kórus 

mint a taposott sár, feketén; 

feketén mint 

feketén a taposott 

feketén sár 



és ráfuj a téli szél 

és kemény lesz! 

és kemény lesz 

mint a kő! 

és még keményebb: 

mint a vas? 

keményebb 

mint az acél! 

