


Ábel, testvérem, tegnap fölkeltett az ősi bűn, 

megöltem hófehér álmaidat és hajszoltam magam 

kárhozottan a hiábavalóság éjjeli útján, fagyott 

szomorú fáknak glédája között a reggel elébe. 



Napszagú földjeim párázva sirtak utánam, 

kiűzött testem lihegő éji sebekkel világitotta 

arcomra a megbánás piros rózsáit és koldulón 

hívtalak átokbontó, nagy találkozásra. 



Te szent voltál és a fölajánlás áhitata lengett 

amikor megszülettél; az én régi napomon terhesen 

zengett az ég, gyilkos nehezen szakadtam le 

mint első levél az átkotnyögő keserű fáról. 



És lettem Káin, domború mellemen kelt fel a nap 

és térdeim fáradtsága hozta az alkonyt amikor 

öltem s amikor szórtad utánam kergetőszavú 

fájdalmaid és elémdöntötted éji futásom őreit 

a fagyott, szomorú fákat. 



Megbotoltam, felhasadt a húsom a gáton és 

elestem s ujra futottam feketén, bibliáson: 

Káin vagyok és tegnap fölkeltett az ősi bűn, 

Káin vagyok és te vagy az Ábel! 

