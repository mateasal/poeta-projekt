


Ajnye Gyulám, az idén születéseddel de siettél, 

én 33 vagyok és holnap Te is annyi. 

Szép szám, raccsolván különös becse is van e számnak, 

egyszeri jó Agenor fia is – de hisz ismered ezt Te; 

annyi vagy és nem több! mondd csak "tatonának" a postást. 



Hát utolértél most Gyula, bár hat hétre csak éppen, 

aztán elszaladok s futhatsz egy évig utánam. 

Könnyebben szaladok, poggyászként egy kicsi Naptár 

lóg ki zsebemből, míg Te a kétkötetes fene súlyos 

Népművészetedet külön úgy guritod teherautón. 



Mégis az ifjú csak én lehetek, vénit a tekintély 

s véglegesen lemaradsz ha idén már prof leszel ott lenn. 

Hát lemaradsz, lemaradsz, eleget provedáltam, elég is, 

légy vén, légy atya, légy atyamester igaz Magyarország 

földjén s éljünk itt szabadon, kutakodva sokáig! 



" Kissé föllengzős ez a sor Mikecem, no de mégis ..." 



Jól van jó, ne röhögj, hiszen abbahagyom, csak 

ölellek! 

