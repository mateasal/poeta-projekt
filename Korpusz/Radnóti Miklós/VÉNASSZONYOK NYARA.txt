


Farkával csöndesen mozog 

tóban a hal s aludni kész, 

orrát iszapba dugja, és 

napjának multán mosolyog; 



totyog vidámka sorban ott 

tizenhárom kicsi kacsa, 

s arany farán viszi haza 

billegve a mai napot. 



Sötétül lassan a piros 

s ami soká maradt fehér, 

az is már látod, feketéll, 

mint e verstől a papiros. 



Göndöríti fodrászó szél 

felhőink így estefele 

s a kacsanyom vízzel tele, 

csipke a tócsa szélinél. 



Minden göndör lesz és arany, 

lomb s a lomb közt a zöld dió, 

szundi madárka tolla; s jó 

hogy nemsokára este van. 



Az asszonyod már szendereg, 

sötétség üt körül tanyát 

s a fán telihold ugrik át, 

mint egy riadt, pufók gyerek. 

