


Kora reggel óta csöndben heverek én, 

balról a diófa, jobbról kiterítve 

háborút ujságol a vérszagú ujság. 

Keresztülsüt a nap a dió levelén, 

erős ere látszik. Öreg fa ez itt, de 

kemény hóna alatt meglebben egy új ág. 



Nézek rá, visszanéz; kissé reszket a fa, 

gyönge csúcsán gyermek szellőcske üldögél. 

Fülemre fordulok és hallom, alattam 

fészkében megmozdul, nőni akar s puha 

földet kaparász az ezerujju gyökér 

és a tücsökugrás kicsi zaja pattan. 



Nézd, fut a rigó, fujd fel a tollát, 

gyere le szellő, 

már hajlik az ág, 

fut a béke is, zizzen az ujság 

gyere le szellő, 

dagadj viharrá, 

lépj rá a lombra, szakadj le alá. 



Gyere le szellő, 

már hajlik az ág, 

elfut a béke s kigyúl a világ. 

