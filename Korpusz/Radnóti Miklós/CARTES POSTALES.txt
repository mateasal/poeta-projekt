


A vonaton a lámpa haldokolt, 

a lengő ablakokra néha rátapadt a hold, 

szemközt katona ült, szivén egy szőke lány 

világitott. A lány mosolygott, könnyü álma volt. 



Felforr a tó és tükre pattan, 

kövér halakból dől az ikra, 

karcsu lányok nézik mozdulatlan, 

arany csöppek hullnak lábaikra. 



A gyermekek turkáló ujjain 

még vígan perg a friss homok, 

de hívogatják őket már kötéseik 

mögül a tűkkel dolgos asszonyok. 



Kislány futott el épen, 

almát tartott kezében. 

Piros, nagy alma volt, 

a kislány ráhajolt. 

Lehellet még az égen, 

olyan halvány a hold. 



Dobd el a rémes ujságot, vidám 

fehér felhőt lenget a Notre-Dame; 

ne gondolj másra, ül le, nézelődj, 

figyelj! mert holnap úgyis nélküled 

bomlik a tér fölött a szürkület. 

