


Engedj meghalnom, Édes! 

És gyujts majd nagy tüzet, éhes 

lángokkal égess meg! égess! 

Engedj meghalnom, Édes! 



Most mentél el, öt perce sincs, 

öt perce nem vagy már velem. 



De látod ez a szerelem, 

ez a lidércláng, ez az ármány 

a karcsu képzelet 



e fürtös vadvirága. 



Most mentél el s már újra megcsodálnám 

bokád fölött a drága, 

jólismert kék eret. 



Én én vagyok magamnak 

s néked én te vagyok, 

s te én vagy magadnak, 

két külön hatalom. 

S ketten mi vagyunk. 

De csak ha vállalom. 



Hóbafagyott levelet 

kaparász dideregve a szellő. 

Duzzadt, mint tele zsák: 

hóval telik ujra a felhő. 

Nincsen csillag, a fák 

feketéllő törzse hatalmas. 

Megfagy az őz nyoma is. 

Készül le a völgybe a farkas. 



Hogy megnőtt a halott, 

lábujja eléri az ágyfát. 

Fekszik, mint aki most, 

most érte el élete vágyát. 



Ordít a napfényben. 

Üstöke bronz, szeme láng. 

Csak neki szolgál már 

rég a fehér elefánt. 



Fázol? olyan vagy, mint 

hóval teli bokron az árva madárfütty. 



Csöndesen alszik a hegy 

kicsi barlangjában a béke; 

még csecsemőnyi csupán, 

szelíd őz szoptatja naponta 

s rejteni szép hálót 

fon a pók a bejárat elébe. 



Fekszik a test, de a sok 

lebegő árny áll a falaknál. 

Jár a zsebóra, mereng 

a pohár víz, hallgat a naptár. 



A lomb között arany kard, 

napfény zuhant át, 

megsebzett egy fatörzset 

s az halkan sírni kezdett 

aranylófényü gyantát. 

