


A dinnye húsát már belehelte az ősz, 

nem harsan késem jó éle nyomán, csak bölcs 

szavakat ejteget s szeliden reped el, 

de a szilvák arany ölén még feszesen 

ül a mag! ó, ének dicsérjen két gyümölcs, 

olcsó vacsorák dísze, kilós eledel! 



És ének dicsérjen szegényt etető nyár, 

asztalomon maradékod: száraz magok, 

kis halom gyümölcs, már kukaccal ékesen, 

de új gyümölccsel jő a hűvösujju ősz, 

ázott hajában hét halott bogár ragyog 

és lopva osztogat, nem hallik lépte sem. 



( Míg én gyümölccsel és verssel bíbelődöm, 

addig asszonyom elaludt heverőjén, 

szertehagyva esti tettei dús sorát: 

angol nyelvkönyv, hajának csattja, hűs tea. 

De motozásomra úgy ébred és ragyog 

s úgy vetkezi álmát, mint gyermeki tündér, 

vagy alvó virágunk, ha az ablakon át 

rásüt a betolongó, déli verőfény.) 

