


Fekete ikreket szült a barifelhő, 

lengedező hó pólyált a két gyereken 

és most sikkantja őket a tél a jegen, 

mert prolifelhő volt az a barifelhő! 



Esőt nem szült, csak gyereket szült a jámbor, 

havat se szült, csak gyereket mifenének 

s reggeltől estig csavarog most az ének 

és a téli zajból jó messzi kilángol. 



Locsolták a két legénykét ó hitekkel, 

de feketék voltak, mert anyjuk árnyon élt 

és körülfújta őket a bojtos sötét, 

amint siklottak lobogó kezeikkel. 



Felhő szülte őket, utánuk vér esett, 

pirosat sírtak s a vérbe megfürödtek, 

piros szél fújdogált s ők ropogva nőttek 

és seregek nőttek ím, a hátuk megett! 



Ó, elvtársak! a prolifelhő seregünk 

anyja ma s vezérlő ura a két iker, 

sose hagyjon el minket a harci siker 

és taposott sárként dagadjon seregünk! 

