


Írj jó verseket és Szentendy lerángat a sárba, 

cikkeket ír névvel s névtelenül - levelet. 

Ír napilapba, folyóiratokba s ha nem hagyod abba: 

rendőrségre szalad s ott melegen beajánl. 



Félre ne értsd, nem szent, Szentendy: világfi. Miért az? 

Rágalmaz, gyanusít, - ámde világfi azért! 

Undorodó szegfűt tart ujjai közt, feje búbján 

szürke keménykalap ül s öltönye is pepita. 



Csússz, mássz lábam alatt, nézd! el se taposlak, - utállak! 

Féreg vagy s férget irtani undorodom. 

