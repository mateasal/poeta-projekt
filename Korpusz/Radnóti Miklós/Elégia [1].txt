


Ó, hős öregember! 

holt testedet dér 

öltözteti tiszta ruhába 



s ravatalodon kemény levegő 

bugyolál nyugalomra, 

míg a fehér hír szívemig ér. 



Szálldos a lélek még; 

de holnap pihenni 

egy fára leül tán, 



vagy emlékként búvik meg 

a férfiak szíve alján, 

ó, hosszú aggastyán! 



Illőn gyászol e föld: 

nem mutogatja a gyászát, 

nem száll bánat a rögre. 



Csak fényes héja 

ropog szomorúbban 

az esti kenyérnek 



és a tengerek lassúdad 

reggeli tánca lett nehezebb, 

de jól tudod, ez se örökre. 



Halottaival úgy bánik e föld, 

ahogyan kimenős matrózok 

a kocsmák poharával, 



ha fölforr bennük a nyelt rum: 

hosszan nézegetik, aztán odacsapják! 

Így bánik a testtel e föld is. 



De elnyugszik a zajgás; 

te tudod és tudom én, 

mint van az! 



Csöndes beszédben évek 

és évszakok után is 

élőkről szólnak először. 



Holtakról azután csak, 

de róluk hosszasabban, 

s a szavakon lassan 



csörög az örök koszorúk levele 

s ebből néked is jut majd 

ó, hosszú aggastyán! 

