


Mária tegnap ujra itt volt 

fényesség fogta halkan a fejét 

szertefutó bámész mosollyal 

mélabarna kenyeret árult 

és sátrának csúcsán csapdosó 

búbos galamb fehér begyében 

ragyogtak arany búzaszemek. 



Felhős szomorú szép szemével 

valamit érzett és várt szegény 

mert a sarkoknak dalárus legénye 

szomorú béna jó legény 

mosolyáért gondalkonyos szájjal 

megcsókolta éjjel a kezét 

templomos néma áhítattal. 



Azután elmúlt Mária éje 

eltünt amire kihajnalodott 

de jaj a sarkok szegénylegényét 

megülte valami cifra jóság 

az itthagyott búbos galambbal él — 

álomlátta szentség búbos és kövér 

és esténként hazajár megetetni. 

