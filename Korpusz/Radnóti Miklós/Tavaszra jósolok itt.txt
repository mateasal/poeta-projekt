


Négy éve még, november tetején így, 

a madárlátta lány karolta nyakam, 

aki asszonyom ma és dolgos, 

gondlátta szeretőm már. 



Akkor még virágszülő költőként álltam, 

nézve, hogy a fák fázó bokájuk 

bugyolálják a lebegő levelekkel; 

most harcaim ustora duruzsol 

ruhám ujjában és készül a téli csatákra! 



Lám hosszan fekszik az úton a gyönge szél, 

vacog és elhal az első havazáskor, 

melyet a tél fejünkre biccent; 

mert harcos a tél és tudja a dolgát! 



Állok, de farolva áll mögöttem az ősz is 

és feneketlen dühömet elvidítja már 

egy pocsolyából villanó, narancsszín kacsacsőr, 

míg tavaszra jósolok itt: 



ó, tavaszra már zöldkontyu 

csemetefákat is csemeteszellők agitálnak 

és késeket hordoz a szaladó holdfény majd 

a guggoló méla szagoknak! 

