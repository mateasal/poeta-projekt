


Arany késként villan a napnak fénye a fák közt 

és füstölve siklik az úton a friss nyomokon 

s távol nagyokat hasogat a kemény levegőből, 

síkos arany domb őrzi ott örömét! 



Ó, most síkos a lomha gond is, füttyentve kicsúszik 

melegéből és csönd s a havon vékony repedés 

jelzi tünése nyomát, míg nyugodt dobogással 

takarítgat utána a szív. 



Nézd! asszonyod arany kontya s két síje 

külön megcsillan a lejtőn s eltünik lobogón; 

lenn hó pora bujtatja s egy enyhe kanyar. 



Ó, fend hóhoz a léced! csisszen az s kinyitja előtted 

az erdőt és mögötted ujra kezetfog a szél 

s az utat szegő fák sora tanakodva nézi tünésed! 



Jó fáradtság pirul és szerelem az asszonyok arcán 

s a ház falánál odakinn, csöpögőn sorakoznak 

a ködben a lécek. Ezüst esti világ ez! fölötte 

az égen sötét koszorúba gyülik a holnapi hó. 

