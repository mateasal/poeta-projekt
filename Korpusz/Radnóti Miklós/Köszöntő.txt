


Ötven év? 

kit ünnepeltek, annak nincs kora. 

A költő hangja száll, 

visszhangja támad s hallható 

a néma s mégis harsogó időben. 



Mit is jelent húsz, vagy ötven év? 

múlt és jövendő századok sora? 

A költő oly idős, amennyi a világ, 

foglyul nem eshet, s röptének néha tág 

a horzsoló közel s a föld felett 

a csillagrendszerek hona 

moccanni néki szűk lehet. 



Egy költőt ünnepeltek itt, 

ki Krisztust kiált, mikor 

az erőst is megtörte már a próba, 

s bárány helyett a farkast hirdeti 

s kemény öklére büszke Európa. 



Egy költőt ünnepeltek itt, 

ki mindenkit megért és sohasem itél, 

s "csak tiszta test, akár az encián, 

és lélek, mint a fenyvesormi szél ". 



Virág és szél a hegytetőn… 

ösvény vezet felé, erős kapaszkodó, 

de hangot hallotok, vigasztalót, 

s elétek villan fönn a régen áhitott világ, 

s egy napsütötte tó. 



Ötven év? 

nem azt köszöntöm és a költő ünnepén, 

költőnek nincs kora. 

Ma gyermek még és új játékra kész, 

egy pillantás, és újra régi mester, 

aki a gyermek századot tanítja, 

tapasztalt bölcshöz illő türelemmel. 



Társát köszönti most a gyermek, 

lélek a lelket, aki eretnek 

hadak között hűségre példakép; 

fiú köszönti apját, egy hitvány 

korban lelkéhez hű tanítvány! 

