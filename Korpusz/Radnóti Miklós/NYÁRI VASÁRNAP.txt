


Tüzes koszorú te! 

szőke hajak gyujtogatója, 

fényes esőket ivó 

égi virág! 



Fényesség bokra te! 

folyóknak déli sziszegése, 

kisded állatokat nevelő 

sugaras anyaemlő! 



Buzát nevelő te! 

futosó gyerekek piritója, 

fiatal testekkel tegeződő 

ravasz szerető! 



Égnek arany szöge te! 

ébredező, táj viditója, 

pörkölve símogató 

tűzkezü szentség! 



Érted térdepel és 

jámboran vallja a titkát 

hajbókolva 

a büszke vidék! 



Ó, fiuk és lányok vad serege 

járkálgat itt és boldogan izzad 

s hüsölni időnként a vízre lejár! 



Ragyogó vállaikon apró napokat 

hoznak ki magukkal 

és guruló, arany gyöngyszemeket, 

hogy nyomuk maradjon a fű közt, 

ahol letakarva, búcsúimákat 

mormol az enni - s pusmog az innivaló! 



Ó, fiuk és lányok ragyogó vállán 

csuszkál rikoltva az ünnepi nyár 

s futtuktól táncosan fordul a hő levegő 

és horzsol ahogy dől. 



S pattog a fény a parti csónakok 

fenekén és köztük barna hajónk: 

Mütyürke is ott ül! 



Ül és nézi magát a víz síkos tükörében, 

hol vakkan ijedten a fény és 

borzolva ér ide hozzánk 

s elnyugvó szuszogással 

pihenni a fűre lefekszik. 



Ó, csipkés inggé lett a távoli telken 

a deszkapalánk és benne aludni 

készül az este futó fiatal szél 

s csak a hőség duruzsol 

itt az arany levegőben. 



Fölébredt a fiatal szél s füttyent 

s markolászva végigfut a parton, 

hírét hozza, hogy keleten már 

feketülő vízben mosakodnak fák; 

hosszú lábakkal a hold jön fölfele lassan, 

csomót köt a tájra, s - este van. 

