


Barátaim, ha rövid a papír, 

az ember akkor apró verseket ír; 

higgyétek el, a rövid is elég, 

meghalok, s úgyis minden töredék. 



A szálló porban az úton 

még csak a hajnali szél kanyarog. 

Övig mezítelen férfiak 

állnak a fényben arany patakok 

partján s aranyban mosdanak. 

Csattan a víz, tele füttyel a táj 

s fenn a hegyen tüzeket rak a nap. 



A világot már nem érted, 

s nem tudod, hogy téged itt ki értett. 

Esni kezd s a sarkon egy 

kövér asszonnyal trécsel egy 

kisértet. 



Fejem fölött a vén tetőben 

szú gondolkodik, majd rágni kezd. 

S finom fehér fapor pereg 

a versre, melyhez ép 

egy-egy szállongó sort vetek. 



Hogy kínáljanak itt, azt sose várd, 

jobbra a konyha, kérj magadnak, - 

bíztat rokonom, a jó Eduárd. 

S én kérek, ujra kérek s nagy kerek, 

zsírba mártogatott kenyerekkel 

settengek és a konyha-némberek 

szivét lágyítva hangosan nyelek. 



Felcsillan az alkonyi kéken a Vénusz 

s máris jön a hold. 

Hintázik az alma sötéten az ágon, 

szél söpri a port. 

Készülj. Egyedül, egyedül esel át 

a halálon. 



Csak éltem itt, szegényen s jámboran, 

míg végül elástak ide. 

Sosem feledtem el, hogy meghalok: 

ime. 



Éltem, de élni mindig élhetetlen voltam és 

előre tudtam, eltemetnek végül itt, 

s hogy évre év rakódik, rögre rög és kőre kő, 

hogy lenn a test megárad és a férges, hűs 

sötétben fázik majd a csont is meztelen. 

Hogy fenn a művemen motoz a surrogó idő, 

s mélyebbre süppedek le majd a föld alatt, 

mind tudtam én. De mondd, a mű - az megmaradt? 



Este lett, a vén tető aszú 

fájában alszik most a szú. 

S a ringató homályban ringó 

virágon dongat még a dongó. 

Szárnyukba rejtik csőrük a libák, 

szagosat fú felém egy jázminág. 



Ringóra dongó. 

Leírtam s nem merek 

felnézni most. Csak várok és sunyítok; 

kezemre ütnek-é a régi mesterek? 



Halálra rémiti 

a rég alvó fasort 

egy felriadt kuvik. 

A tócsa loccsan és a hold 

a víz alá bukik. 



Szél tombol a kertben, egy ág leszakadt, a sikongás 

felhallik egészen a házig. 

Erdőkön a síkos avarban a hófogu farkas 

gyorslábu kis őzre vadászik. 

