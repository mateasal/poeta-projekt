


New-Yorkban egy kis szállodában 

hurkot kötött nyakára T, 

ki annyi éve bolyg hazátlan, 

tovább bolyonghat-é? 



Prágában J M ölte meg magát, 

honában hontalan maradt, 

P R sem ír egy éve már, 

talán halott egy holt gyökér alatt. 



Költő volt és Hispániába ment, 

köd szállt szemére ott, a bánaté; 

s ki költő és szabad szeretne lenni, 

egy fényes kés előtt kiálthat-é? 



Kiálthat-é a végtelen előtt, 

ha véges útja véget ért; 

a hontalan vagy láncon élő 

kiálthat-é az életért? 



Mikor harapni kezd a bárány 

s a búgó gerle véres húson él, 

mikor kigyó fütyül az úton, 

s vijjogva fujni kezd a szél. 

