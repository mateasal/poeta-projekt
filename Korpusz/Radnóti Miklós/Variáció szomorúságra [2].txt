


A fájdalommal ujra egyedül élek, 

mert elmaradtál most mellőlem lányom 

nagy, szőke fejeddel és kacagva 

tapsoló, törpe bokrokat ölelsz; 



Nem tudod, hogy a szűz is asszonnyá 

örülve öleli magát, csak utána 

rejti énekesen titkát sikoltó, 

vérdíszes ingét az anyja elől és 

csak fájó ölét babrálva érik 

teherré benne a figyelő szomorúság. 



Látod, nehéz ez egyedül: kukcsoljuk 

össze az ujjainkat lányom, jó 

némasággal épül fölöttünk fénnyel 

az ég: így nagylombú fa alatt 

árnyék és megáldozott öröm 

festi a tájat, nézz körül! 



Föléd kivánkozik a szél s 

gyertyásan csak a jegyenye áll és 

egy öregember éretten ott csak 

ráhajlik az útra, ahol szitálva 

leng a szomorúság; imádkozz 

lányom most zengő imákkal értem! 

