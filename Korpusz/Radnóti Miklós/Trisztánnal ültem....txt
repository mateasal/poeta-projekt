


Trisztánnal ültem egyszer ott a part fölött, 

hány éve már? 

hisz akkor ép a Kingen hősködött! 

Vörösborunk világitott az asztalon, 

feljött a hold. 

A vízre csillagok csorogtak, 

mert este volt. 



" Matróz lehetnél" - szólt, - "szélfútta, tiszta szív, 

s élhetnél ott 

az alkonyok s a tenger kék között !" 

Az is vagyok, - nevettem, ó a költő 

minden lehet! 

és minden is, mit szónokolsz, 

mindjárt varázsolok: huhh! s azt sem tudod 

hol kél a nap, hogy merre van kelet! 



" Jó, jó, tudom. De tudod-é ?" Tudom! 

" Dehogy tudod !" - 

nézett rám megvetőn s kezét fölemelé: 

" ott arra távol, - még távolabb, 

a Kettős Zátonyok felé 

szigetek ringatóznak, fényes bóbiták. 

S közöttük Borneo, mint egy sötét virág! 



Odamegyünk !" - Hörpintett. "Jössz velünk? 

olyat se láttál még, te zöld varázsló !" 

Borát kiissza, pohara talpa csattan. 

Elképzelem, - feleltem és maradtam. 



Elment s szigetek intettek feléje 

a Kettős Zátonyoknál, fényes bóbiták. 

És intenek azóta folyton, 

s mint egy sötét virág, 

közöttük Borneo is integet. 



S az ég a tengert tükrözi, 

a tenger az eget. 

