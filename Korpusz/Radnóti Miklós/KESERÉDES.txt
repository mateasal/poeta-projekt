


A felleg zsákja pattan, 

víz csurran és riadtan 

órjási hangya fut. 



Villámok tőre surran, 

dörgés gurul le túlnan, 

de máris kékbe hull. 



A záporfelleg öccse, 

földönfutó ködöcske 

a sárban hentereg. 



Napfény lehellget rája, 

megég apró ruhája 

s pucéran füstölög. 



A földre ázott, fényes 

levél alatt szemérmes 

szamóca bujdosik. 



Gödörbe gyűlve néhol 

kis tócsa bugyborékol 

és tudja, meddig él. 



S ki tudja meddig élek? 

lebbenj csak, könnyü ének, 

vidám lehelletem! 

