


Nem alszik még a fa, 

benéz az ablakunkon; 

most is, mint minden éjjel 

pislog s vigyázza vélem 

Fanni könnyű álmát. 



Alvó arca körül 

csillog és ring a párna, 

haja két kósza szála 

csiklándja orromat. 



Halk hangot ád a fény, 

a párkány éle pendül 

s Fanni már a földre lép, 

száján hosszúszárú, szép 

mosolygás hajladoz. 



Úgy jár-kel és fütyöl, 

mint ünneplő boldogok, 

haja és inge lobog 

s kezdi vad nappalát! 



Paskold hajnali víz 

és szárogasd gyermeki nap! 

Úgy illesd ajakát kóbor 

szellő, mint az aranyló bor 

rég szomjuhozókét! 



Mert vad, vad a nappal, 

útjain fázik a lélek, 

védd meg és símogasd ének, 

szálas gondjai közt. 

