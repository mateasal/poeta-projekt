


Üdvözlégy, jól bírod e vad hegyi úton a járást 

szép öregember, szárny emel-é, avagy üldöz az ellen? 

Szárny emel, indulat űz s a szemedből lobban a villám, 

üdvözlégy, agg férfiu, látom már, hogy a régi 

nagyharagú próféták egyike vagy, de melyik, mondd? 



Hogy melyik-é? Náhum vagyok, Elkós városa szült és 

zengtem a szót asszír Ninivé buja városa ellen, 

zengtem az isteni szót, a harag teli zsákja valék én! 



Ismerem ős dühödet, mert fennmaradott, amit írtál. 



Fennmaradott. De a bűn szaporább, mint annak előtte, 

s hogy mi a célja az Úrnak, senkise tudja ma sem még. 

Mert megmondta az Úr, hogy a bő folyamok kiapadnak, 

hogy megroggyan a Kármel, a Básán és a Libánon 

dísze lehervad, a hegy megrendül, a tűz elemészt majd 

mindent. S úgy is lőn. 



Gyors nemzetek öldösik egymást, 

s mint Ninivé, úgy meztelenül le az emberi lélek. 

Mit használtak a szózatok és a falánk, fene sáskák 

zöld felhője mit ért? hisz az ember az állatok alja! 

Falhoz verdesik itt is, amott is a pötty csecsemőket, 

fáklya a templom tornya, kemence a ház, a lakója 

megsűl benne, a gyártelepek fölszállnak a füstben. 

Égő néppel az utca rohan, majd búgva elájul, 

s fortyan a bomba nagy ágya, kiröppen a súlyos ereszték 

s mint legelőkön a marhalepény, úgy megzsugorodva 

szertehevernek a holtak a város térein, ismét 

úgy lőn minden, ahogy te megírtad. Az ősi gomolyból 

mondd, mi hozott most mégis e földre? 



A düh. Hogy az ember 

ujra s azóta is árva az emberforma pogányok 

hadseregében. - S látni szeretném ujra a bűnös 

várak elestét s mint tanu szólni a kései kornak. 



Már szóltál. S megmondta az Úr régen szavaidban, 

hogy jaj a prédával teli várnak, ahol tetemekből 

épül a bástya, de mondd, évezredek óta lehet, hogy 

így él benned a düh? ilyen égi, konok lobogással? 



Hajdan az én torz számat is érintette, akárcsak 

bölcs Izaiásét, szénnel az Úr, lebegő parazsával 

úgy vallatta a szívem; a szén izzó, eleven volt, 

angyal fogta fogóval s: "nézd, imhol vagyok én, hívj 

engem is el hirdetni igédet ", - szóltam utána. 

És akit egyszer az Úr elküldött, nincs kora annak, 

s nincs nyugodalma, a szén, az az angyali, égeti ajkát. 

S mennyi az Úrnak, mondd, ezer év? csak pille idő az! 



Mily fiatal vagy atyám! irigyellek. Az én kis időmet 

mérném szörnyü korodhoz? akár vadsodru patakban 

gömbölyödő kavicsot, már koptat e röpke idő is. 



Csak hiszed. Ismerem újabb verseid. Éltet a méreg. 

Próféták s költők dühe oly rokon, étek a népnek, 

s innivaló! Élhetne belőle, ki élni akar, míg 

eljön az ország, amit igért amaz ifju tanítvány, 

rabbi, ki bétöltötte a törvényt és szavainkat. 

Jöjj hirdetni velem, hogy már közelít az az óra, 

már születőben az ország. Hogy mi a célja az Úrnak, - 

kérdém? lásd az az ország. Útrakelünk, gyere, gyüjtsük 

össze a népet, hozd feleséged s mess botokat már. 

Vándornak jó társa a bot, nézd, add ide azt ott, 

az legyen ott az enyém, mert jobb szeretem, ha göcsörtös. 

