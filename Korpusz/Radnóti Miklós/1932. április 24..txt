


John Love, testvérem! 

A Tiszán láttalak forogni 

a híd alatt ma. 



Örvény vagy most, hogy megölték 

benned a verset s barna szemeden 

hogy féreg ül. Növekedj! 



Nézd, kövér eső sétál a pejszínü égből. 

Kapd magadhoz és fojtsd el! 

a földre ne essék! 



Mert nagy a Ku - Klux - Klan s néki esik. 

Övé a kenyér, szöllő és legelő! 

a tej föle itt is néki ráncosodik! 



Megöltek. Most örvény vagy testvér. 

Guta is légy! mely 

pörg és ha ugrik, helyre talál! 



Együtt dolgozunk John Love; 

örvény vagyok én is és guta! 



Kenyér, szöllő, legelő és tej 

tapsol ropogva, hogy összehajoltunk! 

