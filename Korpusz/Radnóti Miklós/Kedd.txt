


Szeretőd hajnaltól tanít, 

este lehuppan az ágyra, 

alig, hogy evett valamit. 



Szeretne ellakni veled 

akár négy szál pipacs között 

s tűrné az éji meleget, 



de birtok a föld és a ház, 

dühödt eb sikos fogakkal, 

csámpás csősz furkóval vigyáz. 



Így bicskás rokonok nyakán 

éltek és homlokotokra 

beszédjük árkokat dumál. 



Ők a rend s a társadalom, 

szuszugástok is ellesik, 

s bogaruk mászik a falon. 



De figyeljétek a tüskés 

világot folyton s legyetek 

gazdagok torkán rossz nyelés, 



ijedt hajnali íz! sütött 

libamájon keserű görcs; 

s mert lustul az, ki rég ütött, 



hát üssetek s hegyes kések 

lessenek a jelre, mitől 

felröpül majd a kedvetek! 

