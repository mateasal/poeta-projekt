


Tapsolva szétfutott a zápor s itt köröskörül 

üresen világít a környék és szuszog, 

de dong és csomókban hull már a napfény 

s aranymedveként nyalja a tüzes pocsolyákat. 



Kövér fényesség hintál az ázott deszkáknak 

jószagán és fortyog a világ a hirtelen 

melegben; tükröző fák közt száll könnyü szellő 

s a záporeső már a teli gyökérben él. 



És bomlik a hőség s imbolyog! hajlott 

füvek közt dudoló fény kisérgeti utját; 

talpát feni és csúszkálva elindul, 

pára marad itt csak és szövött nyugalom. 



Héthatáron túl csillámlik háta fénye már, 

elfagyott kőszál aranylik tőle ott s a kemény 

éjszaki sark is, - ha eléri, megszőkül tőle 

a kényes szivárvány alatt, amott a messzeségben. 

