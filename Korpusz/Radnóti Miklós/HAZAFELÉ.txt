


Enyhe lejtő és sziszegő hó 

visz tova s pattog a 

megrakott fákon az ág. 



Két hófaru őz fut a zajtól 

s leveri a teli 

fákról a bő takarót 



s a hó kezd mindenhol a hóra 

zuhanni és Fanni 

kicsit ijedten néz rám. 



Hull az alkony, siklik a hóléc, 

vonuló nyoma jó 

jeleket hagy az úton 



s a táj kemény arcára puha 

sötét száll s körénk áll 

az álmos erdő lassan. 



Tűnik a nappal, útja villan, 

lusta folt fönt a hold 

s tömötten néz a fán át, 



ritkul az erdő, a fekete 

feketébb és enyhébb 

lilaszín lesz a fehér. 



Tündér vasárnap tűnik el most 

s a városnak sáros 

útja síró szakadás, 



vállakra kerülnek a lécek 

s íme már, mint a sár 

a hétfő úgy ragad ránk. 

