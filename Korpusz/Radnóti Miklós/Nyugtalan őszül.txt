


Vasszinü, vad lobogói közül 

nyugtalanul gomolyog ki a nap, 

gőzei dőlnek; az ellebegő fény 

hulló ködbe harap. 



Borzas a felleg, az ég tükörét már 

fodrozza a szél, a kék tovaszáll. 

Felsikitó betüt ír alacsony röpüléssel 

s készül a fecskemadár. 



Nyugtalan őszül, emelkedik, 

süllyed a lombon a rozsda, 

hűvös az égi lehellet; 

nem melegít, csak füstöl az ég, 

csak sóhaja van ma a napnak. 



Gyík surran a nagy temetők fala mellett 

s húsraboló dühe dong, 

izzik az őszi nyalánk darazsaknak. 



Férfiak ülnek az árkok 

partjain és a halál 

mély tüzeit figyelik, 

szálldos a vastag avar szaga már. 



Szálldos az úton a láng 

s lebben! fele fény, fele vér! 

lebben a szélben az égő 

barna levél. 



És súlyos a fürt, a kacsok zsugorodnak, 

zörren a sárga virágok 

szára, a mag kipereg. 



Úszik az alkonyi ködben a rét 

s a távoli, vad szekerek 

zörgése lerázza a fák 

maradék levelét. 



Aludni tér a vidék, 

száll a halál fehér, 

szép suhanással, az ég 

dajkálja a kertet. 

Hajadban nézd! arany őszi levél, 

ág sírt feletted. 



Ó, de te lobbanj föl az ősz, a halál fölé, 

s emelj föl engem is Édes; 

légy szerelemre okos ma, 

csókra okos, álomra is éhes. 



Szeress vidáman, ne hagyj el, az álom 

sötét egébe is zuhanj velem. 

Aludjunk. Alszik már odakinn a rigó, 

avarra hull le ma már a dió, 

nem koppan. S bomlik az értelem. 

