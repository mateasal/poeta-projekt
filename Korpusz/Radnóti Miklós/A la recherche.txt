


Régi, szelíd esték, ti is emlékké nemesedtek! 

Költőkkel s fiatal feleségekkel koszorúzott 

tündöklő asztal, hova csúszol a multak iszapján? 

hol van az éj, amikor még vígan szürkebarátot 

ittak a fürge barátok a szépszemü karcsu pohárból? 



Verssorok úsztak a lámpák fénye körül, ragyogó, zöld 

jelzők ringtak a metrum tajtékos taraján és 

éltek a holtak s otthon voltak a foglyok, az eltünt 

drága barátok, verseket írtak a rég elesettek, 

szívükön Ukrajna, Hispánia, Flandria földje. 



Voltak, akik fogukat csikorítva rohantak a tűzben, 

s harcoltak, csak azért, mert ellene mitse tehettek, 

s míg horkolva aludt körülöttük a század a mocskos 

éj fedezéke alatt, a szobájuk járt az eszükben, 

mely sziget és barlang volt nékik e társadalomban. 



Volt, ahová lepecsételt marhakocsikban utaztak, 

dermedten s fegyvertelen álltak az aknamezőkön, 

s volt, ahová önként mentek, fegyverrel a kézben, 

némán, mert tudták, az a harc, az az ő ügyük ott lenn, - 

s most a szabadság angyala őrzi nagy álmuk az éjben. 



S volt ahová... mindegy. Hova tüntek a bölcs borozások? 

szálltak a gyors behivók, szaporodtak a verstöredékek, 

és szaporodtak a ráncok a szépmosolyú fiatal nők 

ajka körül s szeme alján; elnehezedtek a tündér- 

léptü leányok a háboru hallgatag évei közben. 



Hol van az éj, az a kocsma, a hársak alatt az az asztal? 

és akik élnek még, hol vannak a harcratiportak? 

hangjuk hallja szivem, kezem őrzi kezük szoritását, 

művük idézgetem és torzóik aránya kibomlik, 

s mérem (néma fogoly ), - jajjal teli Szerbia ormán. 



Hol van az éj? az az éj már vissza se jő soha többé, 

mert ami volt, annak más távlatot ád a halál már. - 

Ülnek az asztalnál, megbujnak a nők mosolyában 

és beleisznak majd poharunkba, kik eltemetetlen, 

távoli erdőkben s idegen legelőkön alusznak. 

