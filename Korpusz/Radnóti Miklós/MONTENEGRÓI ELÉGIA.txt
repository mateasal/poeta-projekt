


Kapetanovics Pero, montenegrói férfit dícsérje a vers ma, 

ki itt él a magosban és harcol a kővel és harcol a széllel, 

míg el nem temetik; de zászlóként csapdos majd emléke 

jövendő férfiak útján s késő koroknak hirdeti tiszta életét. 



Mögötte asszonya áll és álldigál apró fia is, öszvére 

szagolja a sziklát és néha nagyot fuj. Így áll itt a család 

és körben állnak a sziklák, sürü szakáll rajtuk az esteli 

árny; kenyér a gondjuk, vajra sose telt s a szomszéd 

falu számukra a messzi világ. 



Így élnek ők itt s földjüket fallal védik a széltől, gyökerenként 

óva nehéz hozadékát, mely mint a férfi sírása, oly akadós. 

És kevés! minden falatja hétszer fordul a szájban és 

nyelés előtt óvatosan dagadoz. 



Élnek, ahogy élek más tájakon én és élnek a többiek is, 

nem könnyít sorsunkon az esti beszéd; sziklák között 

ritka a jókedv és sok a tennivaló: lopós férfi élhet csak 

pihenősen! 



Égen a sas kerengve űzi üzletét s a mélyben az Ádria 

öblén esti helyet keresve forognak a bárkák; - emez se, 

az se könnyü kenyér. 



Nikiták árnyai jönnek át a sötét levegőn és könnyü 

cipókon lovagolnak; ó más se könnyü! még csak 

a megholtak szemehéjja, mely fönnakad és elsárgul 

idővel a kékje! 



Így jó, a sorsunk így lesz nehezebb. És nehezebb már is, 

mint a só, vagy a bánat. 

