


Ó, nézd. Zsolozsmás tiszta a reggel 

és szerelmes szavainkkal elszáll 

a köd és minden tiszta lesz. 

Ragyogj! 

Nézd, csillog a tenger és üvegpartokon 

cseng a faragott hullám a nap alatt! 



Ó fény, ragyogás, napszemü reggel! 

Imádkozz! és 

mutasd meg magad, mert 

üvegpartokon állunk és 

átlátszók vagyunk. Vérünk 

mint szentelt, metszett pohárban 

aranyszinü bor; csillog hidegen. 

Imádkozz, imádkozz értem! 



Ó, csengenek a partok és remegnek; 

torkunk áhitatot kűld a ködök után 

és megsimogatjuk a napot a 

szemeinkkel és a szemeink fájnak! 



Zenés üvegpartokon szeretlek 

és imádkozz 

ó, imádkozz értem! 

mert csillogó reggeleken is kiáltom 

hogy érted csillognak a megcsengő 

partok és érted a napszemü távol! 

