


Gyökér vagy és törzs, 

teli lomb s gyümölcs, 

hűs fuvallat vagy 

s meleg nap érlelő, 



kötöző gyökér, 

iramodó vér, 

vékonyszárú törzs, 

széllel barátkozó, 



karom lombja vagy, 

karomba szaladj, 

mellem virága, 

szívemen takaró, 



ébresztő napom 

s napos hajnalon 

lombom gyümölcse, 

mellettem ébredő, 



mellettem alvó, 

szívemre hajló 

jó nyugalom vagy, 

csöndesen dobogó, 



szépszavú forrás, 

kezdő sikoltás, 

szárnyas lehellet, 

lélekkel szálldosó, 



árnyékban éles 

fény vagy és ékes 

árnyék a fényben, 

s felhő is, füstölő, 



csukódó pillán 

utolsó villám, 

nyíló testeddel 

karolón ringató. 



Te harcon áldás, 

búvó mosolygás, 

aki a földön 

régen fehérlő 

csontjaimban is majd 

ott bujkálsz mindörökkön. 

