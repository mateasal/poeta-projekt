


Lélekzetem gyorsan tünő 

ködöt lehell az ablakon; 

homálya holdja egyre nő, 

ahogy magamat faggatom. 

Mi hozhat még nekem vigaszt? 

Szerelmem is bogozhatatlan, 

sugárzik mint a fájdalom 

és éjjelenként fölriaszt. 



Kabátom belső balzsebében, 

épen szivem fölött a tiszta toll. 

Rosszkedvem füst ott fenn a nyári égen 

s ki gondol rám, ha most az égre néz? 

s ki válaszol? magamban van honom. 

Ablaknál állok, itthon, s mégis úgy, 

mint hullámverte zátonyon 

berajzolt testü tengerész. 



Kéken lebeg az ég felettem 

s ázott esernyők bánata csorog 

bennem ma hajnal óta már. 

Hiába ég a nap felettem, 

lehangol, mint a másnapos szakáll. 



Sötét a bánat kútja s mint a jég, 

de tükrén mégis ott borzong az ég, 

mélységbe hullott életem elé is 

így tartja védő két kezét a kék. 

A bánat így emel fel égre mégis. 



( S nem tart soká. Ha rámfigyelsz, 

majd egyre égibb hangot hall füled. 

S a végső szó után meséld el, 

hogy bordán roppantott a rémület.) 

