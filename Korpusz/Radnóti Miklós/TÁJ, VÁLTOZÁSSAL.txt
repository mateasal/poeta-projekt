


Zápor marsolt át a gyönge erdőn, 

tükrösre lépte a fák levelét, 

négyet villantott még és égi, 

enyhe csúcsokon gurult tovább a dörgés. 



Csöppekkel motozott még a táj ott, 

szuszogva ivott a papfejü domb; 

búvásából röpült föl madár 

és fújatta az édes széllel a tollát. 



De fák mellén ráncolt lassan a bú, 

gólyás vidék vizét ráncolja így 

kotyogva zöldes békabánat 

és savanyodott szélben a madár lehull. 



Kutyák lábnyoma gyászos paszomány 

a vékonyka sáron köröskörül 

és lánc, mely csöngve köti össze 

fa, madár és szél szipogó ijedelmét; 



két csendőr, kiket árnyékuk kisért, 

jött a szántáson tollasan által. 

