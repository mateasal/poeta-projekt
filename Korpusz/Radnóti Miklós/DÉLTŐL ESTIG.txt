


A vastag déli nap a fán addig tolong, 

amíg a lombon át kis piszokba nem lép. 

A kis piszok fölött hét kis legyecske dong. 



A rozsdás tyúkok gödrükben elpihennek, 

kakas kapar csupán. 

A tyúkok hunyt szemén a hártya oly fehér, 

mint most e délután. 



Itt alszik kedvesed 

és vele alszik lába nagyujján a légy is. 

Vigyázz! fölneveted. 

Olyan símogató a világ néha mégis. 



A héja fekete kört ír az égre fel, 

fölriad az udvar és sápadt port emel. 

Minden fölfelé néz, kinyílnak a szemek, 

a dúc két léce közt a könnyű toll remeg. 



A délután szakálla nagyranőtt 

s motyog belé, úgy mint a gyönge vén. 

Aludna már, hát kérdi az időt. 

S a kút felel: esti itatáshoz 

pántos vödör csattan a fenekén. 



Fölébred most a táj, 

megered a szava, 

madarakkal fején 

meghajlik könnyedén 

s csörögni kezd a fa. 



Torony költi még hitét fehéren, 

de langyos este mossa már tövét. 

Figyelj. Semmi sem mozdul az égen, 

mégis szirmokban hull a vaksötét. 

