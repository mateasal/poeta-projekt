


Surranva kell most élned itt, sötét 

vadmacskaként, ki néma hittel ugrik 

és karmol is szörnyen, tíz feszes körömmel; 

ki hogyha alszik, félig alszik és 

szembehasal a vésszel akkor is 

s villanva eltűnik, ha fáj a küzdelem. 



Vagy sárként kell majd tapadnod orvul, 

lábat, ha rádlép, nyalogatni puhán 

s mutatnod a hátad, hogy nyomát viseled 

és hogy mily becses néked ez emlék! 

medália hátadon s az asszonyod 

ott a piacon, délidőn róla dicsekszik. 



Ha ezt követed, élhetsz valahogy; 

bólinthatsz meleg ételek fölött 

és az esti csöndben leköpheted magad! 



Vagy föllázadsz, mindezt ha nem tudod 

és híredet most itt nem hirdetheti 

semmise akkor és legelső fürdőd is - 

hiába volt! Mert mocskol e kor. De 

híred jövő, fiatal korokon 

vonul át égi fényeknél fényesebben! 



Gondold el! hogyha lázadsz, jövendő 

fiatal koroknak embere hirdet 

s pattogó hittel számot ad életedről; 

számot ad és fiának adja át 

emlékedet, hogy példakép, erős fa 

legyen, melyre rákúszhat a gyönge növendék! 

