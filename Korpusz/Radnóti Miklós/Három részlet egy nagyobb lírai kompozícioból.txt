


- Nézz körül, kammogva jönnek 

a környező héthegyek és 

elédtérgyelve áldoznak könnyü 

porral! gyerekkorom cukorral 

ápolt kuvaszai módjára jönnek 

a fák és szolgálnak néked 

kócosan; pufók bokrok pávás 

csudálatára csak jönnek az írigy 

ég alatt, apródoló topogással! 



- - Igen, és ha fütyölsz, úrfarkas is 

hozza asszonyát szülni elébem, 

látom! már erre loholnak az úton, 

mellettük rétek takarodnak el 

gyorsan hátrafelé; kármadár 

ijedten billen félre a fán és más 

állatok is udvarolnak nékem, ha 

akarod, csillogó nyelvvel előre! 

Mégis, füzek alá bújok előled 

én, mint Mária régen, mikor 

az isteni pöttyel menekült, 

katonák szemes lándzsái elől 

a szélverte, csúnya vidéken! 



- Látod, sokat tudok én, láttam! 

hat éves se múltam el én, ól 

elé tévedve kocát vajúdni és 

kanászt cafatos születéssel s 

együtt örültem a napnak a nedves 

malacokkal! láttam kazalon 

Jánost és Julát is játszani este 

szelíden, mikor a legény billéjét 

már ujra bekötötte; tehént is 

ösmertem, az is Jula volt s 

meghalt egyszer még a vész idején! 

