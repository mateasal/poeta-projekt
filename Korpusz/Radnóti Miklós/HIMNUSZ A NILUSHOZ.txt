


Dicsérlek zöldelő! 

a mélyből törsz elő 

s messze síkra áradsz, 

te áradó! 



A fénytől szinte vak 

csordák tolonganak 

s csupa zöld ragyogás 

a legelő. 



Te öntözöd, folyó! 

s a földig roskadó 

fákról szedegethet 

a kolduló, 



a vándorló szegény, 

aki a kőkemény 

rend alján háborog 

s villongva nő. 



Hempergő jóság vagy, 

termést bőséggel adj, 

tömöttre tömd a csűrt, 

adakozó! 



Dicsérlek zöldelő 

Nilus, illatozó! 

a mélyből törsz elő 

s a naptól lángoló 

messze síkra áradsz, 

te áradó! 



te bőven áradó, 

halaktól hemzsegő, 

hajóktól duzzadó, 

partokra szökkenő 

búgó szelídség, 

feltörő harag! 



téged dicsér a hold 

s téged dicsér a nap! 

