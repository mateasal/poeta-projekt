


Két arcán két pipaccsal 

pirúlt, hogy jődögélve jöttünk, - a rét; 

s mint asszony, ki messzi emberét várja: 

teli fény ült az enyhe dombon. 



Majd ég dörrent, felhő repedt, 

hosszúhaju zápor esett 

és csattogva szerteszállt; 



tócsába vert lepke hevert 

s kapálgatva vizet kevert 

a fulladó sok bogár. 



Most szárító szél sürög 

a zápornak ragyogó maradékán 

és az ég arany hasadékán a nap 

kibúvik s végigfut a lombon 



és végigfut a fán 

s a bokron is végig, 

gyorsan felejt a táj 

és gyorsan az ég is. 



Nyár szusszan ujra a levegőre 

s a gyönge fűre sziszegő fény száll. 

Csönd van s előre hajlik a fűszál 

és fodros hő száll szerte odafönt. 



Száll a hő s a fáján 

fénytől hajladoz ág; 

ránktekint ravaszdi 

mosollyal a száján 

s csucsorít a világ. 

