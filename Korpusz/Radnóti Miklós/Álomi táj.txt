


Ha az éjszaka korma lecsöppen, 

ha lehervad az alkonyi, égi szeszély: 

fonogatja fölöttem a mélyvízi csöndben 

csillagkoszorúit az éj. 



Ha a hold feje vérzik az égen 

s gyürüző köröket ver a tóban a fény: 

átkelnek az árnyak a sárga vidéken 

s felkúsznak a domb peremén. 



S míg táncra libegnek az erdőn, 

toppantva, riadtszivü fészkek alatt, 

lengő levelek szeme nézi merengőn 

a tükörre csapó halakat. 



Majd hirtelenül tovalebben, 

nagy szárnyakon úszik az álomi táj; 

sodródik a felleges égen ijedten 

egy féleleműzte madár, 



s a magány szelidebb a szivemben 

s rokonabb a halál. 

