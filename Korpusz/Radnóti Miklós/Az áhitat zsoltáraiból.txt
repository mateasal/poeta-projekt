


Kedves, miért is játszom boszorkányos 

ékes szavakkal, amikor szomorúbb 

vagyok a fűznél, büszkébb a fenyőnél 

és szőkébb a vasárnap délelőttnél. 



Amikor ősszel, ha haloványan csillog 

a napfény, egyszerű szavakkal hódolok 

néked és szeretlek, ahogyan csak a fűz 

szeretheti a bágyadt folyót. 



Szines miseruhát hoznak az alkonyok, hogy 

imádkozzak hozzád egyszerű, szomorú 

szavakkal, melyek néha bennem születnek 

és nem marad utánuk semmi. 



Szomorúbb vagyok a parti fűznél 

és szép szavakkal szeretlek mégis 

pedig te szebb vagy a százszorszépnél 

és az egyszerűbbnél is egyszerűbb. 



Mégis csak szavakkal szeretlek, 

és te ilyenkor jegenyék 

áhítatos magasában fészkelsz, mint 

a sajnálkozásnak nagy madarai 

és talán megmaradt csókjaid 

fűzérét pergeted az ujjaid 

között és lehullajtod hozzám. 



Egyszerű szavak érnek csak hozzád, 

áhítatos jó papi szavak és 

az istenek imádkoztató 

egyszerűsége fehérlik az 

ajkaid között és szemeidben 

felhősen kéklik az égnél kékebb 

virágoknak ártatlan kékje. 



Hugom is vagy néha, fehér arcú, 

vontaranyhaju kedvesem, mikor 

szavaink és ajkaink eltévesztik 

a szerelem útját és én ilyenkor 

szomorú pap-bátyád vagyok 

aki már túl van az ölelésen 

és szelidszájú kishúgát szereti 

benned, akit szeret. 



Háromszor háromszázhatvanöt napon és 

háromszor háromszázhatvanöt éjen 

szerettelek és hordtalak vemhes 

tétova szememben hunytpilláju misék 

után és most sokkal több mint ezer nap 

után egy véres könnyel csak kiszakadtál. 



Pedig sokkal több mint ezer napon át 

érted remegtek az alkonyi fák 

és pihés madarak sipogtak ijedten, 

hogy ellopom és lerakom őket 

a fákról a földre a lábad elé. 



Most háromszor háromszáhatvanöt nap 

után üres tiszta szemekkel járok, 

aranyfüst száll a nagy hegyek felől; 

szétfütyülöm a szomorúságom és a 

fészkek mélyén bizalmas madarak 

várnak rám tátott puha csőrrel mert 

hozzájuk térek torkomban ízes 

kukacokkal s hogyha vihar jön 

fejem meghajtom, rád gondolok és 

letakarom őket bús kalapommal. 



Violák és sok más virágok 

nyiltak ki bennem. 

Fehér klárisok sápadnak 

szememből a csuklód köré 

lassan peregnek a kezeiden 

és már ujjaid hegyén csillognak 

amikor lecsókolom őket 

mert az ujjaid csúcsán 

kezdődik és végződik az élet. 

Mégis oly végtelen 

mint esős réteken 

mély álmoknak hajnali habja 

amikor dallos szemeidben 

kinyílnak a ködtarajos rónák 

és bomlott hajunkat zászlókként 

lengeti a szél. 



Pattanó virágú bogaras réten 

megáradt bennem egyszer a jóság: 

nyújtott nyitott tenyérrel hívtam 

az erdők és mezők madarait 

és ők eljöttek cikkázva hozzám 

tapsos röpülésel bújtak meg 

hajamnak meleg sátra alatt. 

Azt hitted akkor hogy csodát látsz 

nagyranyílt szemekkel hátráltál 

tőlem de én átöleltelek 

kibontottam forró aranyhajad 

és úgy szóltam a madarakhoz 

akik már nem fértek el rajtam: 

– Nézzétek ez az én kedvesem 

nagyszemű és ezerszer áldott! – 

És eljöttek akkor hozzád is ők 

széttúrták hajad és hemperegtek. 

Akkor ott madaras fejünk alatt 

csókunkból is dalok születtek 

és a dalokból uj csókos csodák. 



Ajkadon nedvesen csillan a 

messze alkonyok álmos fénye, 

mert színes sinek doromboló 

utján jöttél te vissza szíves 

sziveddel – testedben álmos 

délutáni sütkérezések 

melegét hoztad el nekem és 

úgy ömlött el rajtad a jóság 

hogy szégyenlem most ajkamnak 

remegését mellyel ujra az 

ujjaidat csókolom sorra 

miközben halottan lehulló 

cserebogarak tavaszi síró 

búcsúimáját mondogatom. 



Szavakkal játékos 

életem mellédkuszik 

és átölel virágos 

karjaival mint 

a kánikula ott 

lenn a mezőkön 

az örjöngő napot 

öleli valami 

rettentő csudába! 



Testünk csak csillogva 

ragyog a fényben 

és az útszélről mégis 

szemérmetlen szerzetes- 

füvek nyújtóznak fel 

hogy lássák csókjainkat! 

