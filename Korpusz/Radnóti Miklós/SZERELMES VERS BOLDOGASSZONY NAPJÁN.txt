


Fázol? várj, betakarlak az éggel, 

hajadra épűl a himzett csillagok 

csokra és holdat lehellek a 

szemed fölé. 



Már nem húz madarak búbos szerelme, 

csak házak tárják lámpás ölüket 

a szélnek és hangtalan fákon 

ring a szerelem. 



Valamikor az asszonyom leszel, 

és átkozott költők rettentő téli 

danákkal valahol a hegyeknek 

alján hiába énekelnek. 



Szép bánat feszül a homlokom 

alatt és fekete tájak tükröznek 

sötéten összecsörrenő fogaimon: 

ne félj. 



Csak a februári egyszerűség 

érett most bennem szerelemmé és 

teljes vagyok már, mint nyáron 

egy zengő égszakadás! 

