


A gyökérben erő surran, 

esőt iszik, földdel él, 

és az álma hófehér. 



Föld alól a föld fölé tör, 

kúszik s ravasz a gyökér, 

karja akár a kötél. 



Gyökér karján féreg alszik, 

gyökér lábán féreg ül, 

a világ megférgesül. 



De a gyökér tovább él lent, 

nem érdekli a világ, 

csak a lombbal teli ág. 



Azt csodálja, táplálgatja, 

küld neki jó ízeket, 

édes, égi ízeket. 



Gyökér vagyok magam is most, 

férgek között élek én, 

ott készül e költemény. 



Virág voltam, gyökér lettem, 

súlyos, sötét föld felettem, 

sorsom elvégeztetett, 

fűrész sír fejem felett. 

