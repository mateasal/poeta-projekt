


Odakint sík jeget símogat ilyenkor a szél 

s havat kuporgat lágyan az égnek fölső polcán; 

most hallgatja melegedő fülekkel a polgár, 

hogy csipog nála mégis, jófajta kályhai szén. 



Zsíros nyakát karolja át a hempergő meleg 

s teli fenékkel űli őt vezéri hatalom; 

bácsik, nénik s pókok kussolnak lógva a falon 

és vigyázzba állnak előtte a régi telek. 



De szőr ijed borzasra szép hasán, mert ácsorgó 

proli fejebúbjáról didergő bolha pattan 

s koppintja szobája falát a kis daganattal, 

mit néki kivánt föl így a lenti napramorgó. 



Ugrik, hogy mentse méla dolgait, amíg lehet; 

kenyeret talál, ráharap és a nyála csepeg, 

de fogai közt a kenyér undorral csicsereg, 

kiköpi hát: s hízlal az most ím, finom legyeket. 



Oda a pihés nyugalom, hogy rágná a kórság ,— 

sóhajtja és vacakokat fut dugni, hiába! 

át a kövér falakon már lassan a szobába 

bévonul a tájról az illő, téli komolyság. 

