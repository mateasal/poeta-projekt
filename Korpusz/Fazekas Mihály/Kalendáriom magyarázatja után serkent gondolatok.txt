


Gergely pápa az időnek 

Baján úgy segíthetett, 

Hogy tízet egy esztendőnek 

Napjából számkivetett; 

Ha ez igy menne sorba, 

Hány idő lenne csorba? 



Ha éltemen végignézek, 

Csak elijjedek tőle 

Magam is, hogy mennyi tízek 

Esnének ki belőle, 

Mellyek e jó hazának 

Hasznára nem valának. 



Hanem azzal mégis végre 

Magamat megnyugtatom, 

Hogy a közös segítségre 

Vólt mindég akaratom; 

Ha mikor nem kellettem, 

Én arról nem tehettem. 



De tudtam mindég érzeni, 

Hogy kellene igazán 

És haszonnal segíteni 

E bajban forgó hazán; 

S ha többet nem tehettem, 

Legalább kesergettem. 



Használtam is, megesmérem, 

Mikor hogy tőlt, ha kellett, 

Buzgott is és folyt is vérem 

Érdemes hazám mellett; 

Hogy ennyit is tehettem, 

Boldogságom érzettem. 



Olykor, midőn a felkentek 

Helikon tetejére 

Zengedezni lanttal mentek 

Nyelvünk dícséretére, 

Én kenetlen, dudában 

Dícsértem a pusztában. 



Ha más hazánk óltárára 

Ökröt vagy bakot vágott, 

Áldozatul tettem arra 

Én is egy-két virágot; 

S hogy többet nem tehettem, 

Rá csillagot festettem. 



Többre nem is számlálhatom 

Éltem arany számait, 

De majd ha megtalálhatom 

A nagy titok kúlcsait, 

Újra nyíló életem 

Hasznosabban tölthetem. 

