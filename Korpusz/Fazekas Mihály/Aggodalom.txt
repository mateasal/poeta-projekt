


Virágzásom idejében 

Akármerre kerültem, 

A természet nagy kertjében 

Minden nyitott körűltem; 

Minden újult, éledett, 

Minden örvendeztetett. 



Héj de már hogy meghervadtam, 

Ha lehajtom fejemet, 

Azt súgja a főld alattam, 

Hogy maholnap eltemet. 

Sorsom így ha képzelem, 

Elgyalít a félelem. 



De ha nézem a temérdek 

Csillagokkal tölt eget 

És tanácsot tőlle kérdek; 

Ő magához integet, 

Hol kinyílva tölthetem 

Újra munkás életem. 



Lelkem azt örülve látja 

És repülne hirtelen; 

Csak az fáj, hogy test barátja 

Tőlle válni kénytelen; 

Ő a világi sok bajt 

Únva nyúgalmat óhajt. 

