


Cicázzatok, leányok, 

Cicázzatok, galambim. 

Míg egy fiú öléből 

A másikig repülni 

Nem fajtalan ledérség. 

Míg a fiú irígyen 

Nem nézi, hogy kiszöktök 

Szorongató kezéből. 



Cicázzatok, leányok, 

Cicázzatok, galambim, 

Míg a ledér cicának, 

A körme nagyra nem nő, 

Játéka csak ciróka. 

Kacsintsatok hol ennek, 

Hol annak a szemébe, 

S repkedjetek közöttük. 



Cicázzatok, galambim, 

Míg egy hegyeske körmű 

El nem ragad magának, 

Már akkor ám ha pajkos 

Cicuska csal cicázni, 

Kackit kiáltsatok rá, 

Mivel hiúz szemekkel 

Lés a gyanakszi kandúr. 

