


Búval élek, 

Bús a lélek 

Éjjel-nappal bennem. 

Óh egek! bár 

Meghalnék már! 

De mit van mit tennem? 

Ha ti is kővé váltatok, 

Fohászkodást nem hallatok, 

Hová kell hát lennem? 



A siralom 

Én italom, 

A csuklás ételem, 

Szemem közt űl, 

Együtt repűl 

A kesergés velem, 

Álom helyett bú veszteget, 

Magát a levegőeget 

Nyögések közt nyelem. 



Ez ágon űlt, 

Kinél nem szűlt 

Szebbet a természet, 

Egy átkozott 

Rácélozott, 

Pattant, - elenyészett 

A legártatlanabb pára, 

Hogy haldoklott, utoljára 

Sohajtva rám nézett. 



Bóldog vóltam, 

Míg csókoltam, 

S csókját szedegettem, 

A szomorú 

S epesztő bú 

Sullyát nem érzettem; 

De minden gyönyörűségem, 

Bóldogságom, reménységem 

Benne elvesztettem. 



A kegyetlen 

Ily véletlen 

Halálát nevette, 

Elragadta, 

S azt sem hagyta, 

Hogy sírjak mellette. 

Ha társammal ily rútúl bánt, 

Az álnok, engem miért szánt? 

Lelőni mellette? 



Árnyékos fák! 

A zöld ruhák 

Rólatok levesznek, 

Szép ligetek! 

Belőletek 

Hótengerek lesznek, 

De a tavaszi melegek, 

És az engedelmes egek 

Újra zöldellőkké tesznek: 



De engemet 

Úgy bétemet 

Örökre bús telem, 

Hogy nyílását, 

Tágúlását 

Már nem is képzelem, 

Víg napomnak felkelését, 

Tavaszomnak derülését 

Csak hóltomkor lelem. 



Múlt örömök! 

Akkor jövök 

Majd össze veletek, 

Ha a halál 

Reám talál, 

S páromhoz mehetek; 

Hogy hát ölébe juthassak, 

Szájára csókot rakhassak, 

Óh búk! búk! öljetek! 

