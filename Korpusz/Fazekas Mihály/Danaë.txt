


Volt egy király, ki, míg szemét 

Még az ág ki nem verte, 

Sok féltett szűzek érdemét 

Fortélyosan elnyerte; 



Volt ennek egy leánykája, 

Ki még nem is zsendűle, 

Még mejje virágocskája 

Bimbózni se készűle. 



Ámor azt a praktikáját 

Még nem is álmodozá, 

A nyalándék ifjak száját 

Mint ízelítse hozzá. 



De tudta a vén, magára 

Hogy nem jó egy lyányt bízni, 

Azt is, hogy majd minden vára 

Sem lesz elég őrízni. 



Próbálta ennek előtte 

A kis ámori nyílnak 

Oly erejét, hogy előtte 

Minden zárak kinyílnak. 



Mint egy tanult vitéz, ki már 

Sok bástyákat megveve, 

Hogy planizál, midőn egy vár 

Őrizőjévé leve. 



A király úgy veti-hányja 

Jártas-költes elméjét, 

Hogy óltalmazza leánya 

Legféltőbb kincsecskéjét. 



Egyszer durva gondolatja 

Azt súgja vén fejébe, 

Hogyha lyányát bézárhatja 

Egy torony tömlöcébe, 



Melyet rézből koholtatna 

Még nem hallott munkával, 

Már úgy bátran truccolhatna 

A latrok próbájával. 



Jól van, a torony megkészül, 

Danaët bévezeti, 

Lakatot vét rá vitézül 

S kúlcsát zsebjébe veti. 



Végre az ajtó mellé is 

Láncol dühös ebeket, 

Ne bocsássanak felé is 

Semmi teremtéseket. 



Még ki sem nyílt virágába 

Ez az ártatlan lélek, 

Itt hervadozott magába, 

Kiről én most mesélek. 



Igy sínlik a kis viola, 

Melyet, míg ki se nyitott, 

Valaki, midőn árkola, 

Egy hanttal beborított. 



Azonban az idők múltak, 

Nyílt a virágszál, nőtt is, 

Érzékenységi újultak 

A pengő fal között is. 



Nem látott ugyan szükséget, 

Mert a vén minden reggel 

Elegendő eleséget 

S csecsebecsét hordott fel. 



Sok efféle bóldogságnak 

Uszkálván közepette, 

Egy ottan nőtt kivánságnak 

Eleget nem tehete. 



Maga sem tudja, mit kíván, 

Nem is tudja képzelni. 

Eszét segítségül híván, 

A' se tud rá felelni. 



Sem itala, sem étele, 

Álom se jő szemére, 

Mejje forróval van tele, 

Hol hűl, hol hevül vére. 



Ég felé fel-felemeli 

Elbágyadott szemeit, 

Térdel, kezeit tördeli, 

Kérne, de nem tudja mit. 



De tudta ama csábítók 

Legtöbbet próbált feje, 

Ki előtt nem vala titok, 

Danaë rejtekhelye. 



Jupiter, mondom, megfejtvén 

Azon rágá körmeit, 

Hogy mint törölje ki a vén 

Őrállónak szemeit. 



Egyszer az ötlik eszébe, 

Hogy essőre kén válni, 

Úgy tán Danaë ölébe 

Le tudna folydogálni. 



Kellemkéket gyüjt rakásra, 

Kiket ölébe vészen, 

S háromszori rázkódásra 

Arany felhővé lészen. 



Egy fót kellemnek azt mondja: 

Danaët készítgessék, 

A többinek arra gondja, 

Hogy őtet lebegtessék. 



Amazok tőlle elfutván, 

Lejjebb-lejjebb hancúznak 

S a réz toronyhoz lejutván, 

Egy nyiláson becsúsznak. 



Ott a már fellobbant szűzet 

Még jobban felgerjesztik, 

S a mejjét emésztő tűzet 

Lengésekkel élesztik. 



Most pirosra csípegetik 

Sáppadozó orcáját, 

Majd elfojtják, s kifűzetik 

Mejj-szorító ruháját. 



Fél-ájultan ágyára dűl, 

Hánykódik, ürög-forog, 

Míg sok padláson keresztül 

Az arany-köd szivárog. 



S midőn egy hízakon, szépen 

Le akarna csordulni, 

Akkor talált szegény éppen 

Az ég felé fordulni. 



S ohajtozó szívvel ekként 

Hogy repesve pihegett, 

Az arany esső szemenként 

Szöve rá ködszőnyeget. 



Azon belől hát mi esett, 

Azt magam nem láthattam, 

Hogy Danaë teherbe esett, 

Azt csak mástól hallottam. 

