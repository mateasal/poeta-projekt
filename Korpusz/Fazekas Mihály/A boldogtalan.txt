


Ki homályos magafelejtésben, 

Bús gondok közt bolygó tévelygésben 

Űzi nyugtát, mely régen eltűnt: 

Az paradicsomától távozott, 

Annak még lakhelye is átkozott, 

Mert reménye pislogni megszűnt. 



Liliomi kényének, kedvének 

Elkorhódtak; édes érzésének 

Rózsáit a szélvész levágta, 

Megelégvésének ibolyáit, 

Becsületének zöld borostyánit 

Egy kártékony féreg kirágta. 



Ti példái a hív barátoknak! 

Kik környékét erős honotoknak 

Fűszerezitek látatlanúl, 

Violák! nem vidul balzsamtoktól, 

Minden gyönyörködtető tárgyaktól 

Végbúcsút vett irgalmatlanúl. 



Csak az elfelejtett temetőkben, 

A szomorú estike gőzökben 

Kornyadoz tövisbokros útján, 

Vagy egy példázgató gyászfűzfánál, 

Az emlékezet esthajnalánál 

Tűnődik örömnapja után. 



Elgázolta minden dicsőségét, 

Nyereségét és gyönyörűségét, 

Közűlök nagy harccal kirontott, 

Vége szeretetnek, barátságnak, 

Bizodalomnak és kivánságnak, 

Minden boldogságról lemondott. 

