


Veled való múlatásom 

Táplálta életemet, 

Tőled való elválásom 

Sietteti végemet. 

Ámelim! míg öleltelek, 

Haláltól tudtam félni, 

Miolta elvesztettelek, 

Félek azóta élni. 

Gondolám: e fa enyhébe 

Hogy majd nyugalmam lelem 

S ím könnyebbülés helyébe 

Még kínomat terhelem. 

E hely szerelmünk kezdését 

Juttatja bús eszembe, 

Hallom egy galamb nyögését, 

S könnyek gyűlnek szemembe, 

Amott, ahol a vízesés 

Az ekhót fecsegteti, 

Úgy tetszik, a csergedezés 

Nevedet emlegeti. 

De csak hasztalan lesem, 

Senki sem száll ölembe; 

Mivel Ámeli kedvesem! 

Nem vagy itt, csak szívembe. 

Nálad nélkül nem találom 

E világban kedvemet, 

S érzem, hogy a végső álom 

Már altatja véremet. 

De akkor is, édes hívem! 

Ha éltem kell végezni, 

Hogy szeret, azt fogja szívem 

Utóljára érezni. 

