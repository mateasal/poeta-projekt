


Óh, meddig kell még a nyers szél 

Dérdúrságát szenvednünk! 

Engedd már óh makrancos tél, 

Zúzos lárvád elvetnünk! 

Vidd el rólunk vad honjába 

A mord éjszak tunya seregét: 

Hadd láthassuk pompájába 

A vidító kikelet egét! 



A gémbergő természetnek 

Engedj egy kis tágúlást; 

A sok béburkolt életnek 

Lágy szellőtől újúlást. 

A madár hadd csimpalykódzon 

A bimbózó csere tetején; 

Egy kis fűszál hadd nyújtódzon, 

S egy szem harmat legyen a helyén 



Akkor mink is megfrissűlvén 

A tavasz jóvoltából, 

S új lélekkel felperdűlvén 

A sut rekkent zugjából, 

A zsendűlő természetbe 

Víg énekkel ki-kiszaladunk: 

S egy-két verset tiszteletbe, 

Csak halj meg tél, neked is adunk. 

