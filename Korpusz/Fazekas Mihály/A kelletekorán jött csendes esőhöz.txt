


Óh hozott Isten gyönyörű esőcske! 

Héj be jókor jössz, ihol a reménység 

Már is elkezdett vala csüggedezni 

Gyenge hitünkben. 



Már az ég boltját sikeretlen ércnek 

Képzelénk; a fő hegye, minthogy onnan 

Harmatot nem nyert, szomorún elaszva 

Mind lekonyúla. 



Fellegek helyett, levegőnket a por 

Őgyelíté fel, hogy az útazónak 

Mind szemét-száját bekeverje piszkos 

Rajzolatokkal. 



Jókor értél hát kis esőcske, látod 

Mennyi sínlődőt hozol új erőre. 

És ki nem dícsér? csak az, aki búzát 

Vett nyereségre. 



Ő gyaláz, mert a gabonának árrát 

Megtöröd, s amit beszedett, nyakán vész. 

Add Uram! hogy rádohosodjon; a nép 

Rá ne szoruljon. 



Ess tehát kedves kis eső! locsolgasd 

A megijjedt nép sanyarú vetését! 

Hallod! áldottnak nevez a szegénység: 

Ess, kis eső, ess! 

