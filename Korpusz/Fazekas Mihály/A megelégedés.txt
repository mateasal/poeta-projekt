


Jövel, magad légy óh megelégedés! 

Mértékzsinórom, sőt vezetőm, mikor 

A nagyvilág tövisses útján 

És szövevénnyei közt nyomozlak. - 



Bé voltam a szent hellyekig, és egész 

A borzadásig telve-telék kegyes 

Áhítozással s tisztelettel, 

A szeretet kimeríthetetlen 



Nagy kútfejének színe előtt: kinek 

Mindenttudó bölcs lelke belát egész 

A titkokat fedő vesékig. 

Boldogok, akik ezen nagy Úrnak 



Szolgái, mondék: megvetik a világ 

Csalóka fénnyét és megelégszenek, 

Hahogy szelid erkölcsök által 

Jóra vezérlhetik a veszendőt. - 



Meghökkenék és hátraesém, mivel 

A tisztelendő égi libériák 

Alatt sok ördögök cselédit 

Kelle valóba előtalálnom. 



Hol vagy! kiálték, óh, megelégedés! 

Hisz a ravaszság, a dühös üldözés, 

A nagyravágyás és irígység 

Nem lakozik veled egy tanyába. 



Rezgő inakkal lépegeték odébb. - 

Atyám, ne kísérts, sőt szabadíts meg a 

Gonosz kezektől. A te fényes 

Képviselődhö' megyek keresni 



A lelki békét. - Hát ti kemény falak! 

Feszes vitézek! fegyverek! és arany 

Jármú cselédek! tán tirátok 

Bízta csudállatos őrizését. 



Uram, bocsáss meg, kötve hiszek, gyanús 

Amott az együgy; itt ez az úri fény. - 

Sok a porig nyomattatott nép, 

Nem lehet addig az ő királlyok 



Boldog. - Fogadd fel, kedves Atyánk! ügyét 

Az elgalázolt jó fiaidnak, és 

Mutass palánkot a kevélynek 

S tiltsd meg az emberi vérszopókot: 



Majd akkor aztán a megelégedést 

Rajtad tanuljuk, mert ki-ki űzheti 

Közjóra célzó hivatalját 

Akkor egész az elégedésig. 



Addig bocsáss meg, jó megelégedés, 

Hogy nem kereslek. Mert ki találja ki, 

Mely'k láncokon vagy mely'k üregbe 

Mézeled a letapodt igaznak 



Mérgelt falatját. - Boldog az, aki a 

Másolhatatlan sors dühödése közt 

Tisztán verő szivét tapintván 

Símogató kezed ott találja. 

