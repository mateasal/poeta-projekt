


Már a tarka mezők illatos asszonya 

Udvarlásra magát nem piperézheti, 

Minden cifra virágit 

A nap szűze leszaggatá. 



Már a lanyha zefir, páfusi lantodon 

Sem szunnyad, se cicáz, duzzog az olykori 

Hamvas harmatozáson 

S gubbaszkodva voná magát 



Vénus hóna alá. A meleg estveli 

Csend már a locsogó völgyre se csal, hogy ott 

Nétán Lilla kerekded 

Combjával leköszöntsenek 



A sás közt susogó réti kisasszonyid. 

Elment a meleges gólyasereg, s vele 

Minden handarikázó 

Nimfák eltakarodtanak. 



Hagyján! a futikák menjenek, a csalárd 

Pajtásság gyönyörű tűköri. Nézd drusza, 

Bachus régi barátunk 

Most hirdet jeles innepet. 



Vivát! érjen azért annyi Mihály napot, 

Amennyit csak akar. Jó drusza mink pedig 

Amennyit lehet, és azt 

Mind vígságba fecsérljük el. 

