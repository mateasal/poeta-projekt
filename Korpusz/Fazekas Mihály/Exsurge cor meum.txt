


Szívem, emelkedjél 

Míg ügyed ártatlan, 

Légy tántoríthatatlan; 

A rossz szerencsének 

S rendetlenségének 

Pálmát ne engedjél, 

Szívem, emelkedjél. 



Ne szünj reményleni, 

Szélvész után mindég 

Kellemetesebb az ég; 

Majd ha jól kiderűl, 

S a bús tenger leűl, 

Szép lesz rajta menni, 

Ne szünj reményleni. 



Csak dühösködjetek, 

Menyköves fellegek, 

Szórjatok lángot, egek, 

Mindég nem tartatok, 

Majd más csillagzatok 

Lenyomják mérgetek, 

Csak dühösködjetek. 



Reménylek, míg élek, 

A nagy lélek nem fél, 

Akármint fújjon a szél. 

A hab ha rám dűl is, 

Hajóm elmerül is: 

Úszva is reménylek, 

Reménylek, míg élek. 



Szívem, békével élj, 

Mert ha nem tántorog, 

Reménységem győzni fog; 

Amit sok átkozott 

Esztendő nem hozott, 

Megád egy perc, ne félj; 

Szívem, békével élj! 

