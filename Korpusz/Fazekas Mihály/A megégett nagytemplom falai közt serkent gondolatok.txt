


No, megvan a kár! hajdani címerünk 

És régi díszünk pernye alatt hever. 

Amit tehát dicső atyáink 

A veszedelmes idők s bajok közt 



Hol életek, hol drága vagyonjaik 

Feláldozásán tudtak, az ellene 

Folyvást agyarkodó veszélyek 

Körme alól ki-kiváltogatni, 



Gyász omladékban hányja szemünkre, ma 

A fényes úttól mennyire távozánk, 

Melyen nagyérdemű atyáink 

Felnyomozák vetekedve Kodrust. 



Hív bajnokinknak mennyei lelkei 

Kik Régulusnak legnehezebb nyomán 

Törtettetek romolhatatlan 

Vára felé az örök neveknek. 



Bátran vivén a nyársakat, a kemény 

Halálra, kedves honnyotokért, ugyan 

Lássátok e szörnyű veszéllyét 

Aljasodott maradékitoknak, 



Áldott atyáink! hogyha ugyan lehet 

A bóldogoknak sírni, sirassatok, 

Mert vége a Palládiumnak. 

Vége van! és mi, ihol la! élünk. 



Szánjátok -e már elcsenevült fiak 

Lassú veszéllyét, mert oda hajdani 

Egymás eránt való szerelmünk, 

Melyet örökbe ti hagytatok ránk. 



Sem a tatárok, vagy törökök, sem a 

Rossz nyíri pajkos nép riha tábora 

Nem tettek ennyi kárt közöttünk, 

Mint ihol a ravasz elpuhúlás. 



A közhaszonról már nem is álmodunk, 

Egymást emésztjük, s bóldog atyák! jeles 

Érdemteket, hív társaiknak 

Kornyadozó nyakakon tapodják 



Némely, csak önnön hasznokat éhező 

Fukar kevélyek. Mert bizony a sasok 

Bagoly torongyokká fajultak. 

Óh, esedezzetek istenünknél 



Értünk, dicsőült lelkek! E hamvain 

Szent templomodnak, mennyei jó Atyánk, 

Im én is elbágyadva kérlek, 

Halld meg uram! Könyörülj hazámon! 



Add vissza közénk a szeretet tüzét, 

Mely szíveinkből mind kialudt! vele 

Hadd légyen e szent hely, midőn majd 

Helyre fog állni, dicsőbb amannál. 

