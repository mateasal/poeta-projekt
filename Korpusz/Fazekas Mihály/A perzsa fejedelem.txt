


Egy bölcs perzsa fejedelem olykor-olykor magában 

Méllyen szokott gondolkodni kertre nyílt ablakában. 

Egykor ilyen állapotban töltvén el egész napot, 

Naplement tájban magához rendeli a főpapot. 

Világosítást kívánok, úgymond, némely isteni 

Titkok felől, amelyeket nem tudok megfejteni. 

A főpap magát előtte illendőn meghajtotta, 

A szultán pedig elkezdett beszédét így folytatta : 



Igaz-é, amit Istenről mond az ő profétája, 

Hogy ő csak a jót szereti és a gonoszt útálja ? 



Az ő szentsége kútfeje ezen nagy igazságnak; 

Őhozzá még árnyéka se férhet a hamisságnak. 



Igaz-é, hogy a mi hitünk sorsosit tartja jóknak, 

Akik velünk ellenkeznek, azokat gonoszoknak? 



Úgy van! valakik nem hisznek az ő prófétájába, 

Nem mehetnek bé mennyei szép Paradicsomába. 



Hát az igaz-é, hogy oly nagy hatalmú akaratja? 

Hogy mindazt, valami néki nem tetszik, elronthatja? 



Óh, felséges szultán? ezek mind olyan igazságok, 

Mellyekről a menny, föld, tenger örökös bizonyságok. 



Jól van! hogyha tehát amit akar, azt megteheti; 

A hitetleneket pedig, mint mondád, nem szereti: 

Miért nem törli el őket? ezen nehézségemet 

Fejtsd meg; - de vigyázz, meg ne csalj, meg ne bántsd Istenemet . 



Hogy e fontos kérdésedre nyomosan felelhessek, 

Engedd meg, uram! hogy tőled én is egyet kérdhessek. 



Halljam! 



Az ott ékeskedő virágok seregében 

Melyiknek van elsősége felséged tetszésében ? 



Annak, mely amott pompázik deli méltóságában, 

Nagy megelégedésem van színében és szagában. 



Mit felelne rá felséged, ha kérdené valaki, 

Hogy a többit átaljában miért nem hányatja ki? 



E nevetséges kérdésre a' volna feleletem: 

Azért, mert a kedves mellett a többit is szeretem; 

És mi adna elsőséget kellemetességének? 

Ha körűlte vetélkedő szépségek nem lennének? 



Így tehát maga felséged megfelelt énhelyettem, 

Mivel a Mindenhatóról én is azt felelhetem: 

Ő azokat kedvelli, kik vallásunkat követik, 

De a többit is irgalmas szemei szenvedhetik; 

Sőt azokat csak azért is meghagyja bölcsessége, 

Hogy köztök jobban kitessen vallásunk dicsősége. 



Úgy van-é az, amint szóllasz? Isten jámbor szolgája! 



Úgy van, uram! tőle hozta szentséges prófétája. 



Parancsolom tehát, menten főtörvénynek íródjon: 

Minden vallás országomban tiszteletbe tartódjon. 

