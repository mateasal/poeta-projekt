


Szép idő lessz-é vagy homályos hólnap? 

Nem nagy országban, de csak egy megyében: 

Ily kevésről is nyomosan felelni 

Senkise tudna. 



Hát az esztendő lefolyása millyen 

Változásokkal fog előhaladni? 

Mely'k hazug lélek meri azt előre 

Sorba leírni? 



A boszorkány, a levegői sárkány, 

Tátos és tündér, kik az ostobáknak, 

A setétbenn űlt babonás világban, 

Bábjai vóltak, 



Szent hevétől a szabad értelemnek 

Mind elolvadtak, valamint az ablak 

Zúzmarázból egy hideg éjtszakán nőtt 

Cifra virági. 



Óh, dicső nemzet! Te! ki hajdanában, 

A vitéz korbann, egekig ragyogtál, 

A világosság kiderült korában 

Éjbe maradnál? 



Nem! dehát tőlünk ne reménylj, ne kívánj 

Sem csudát, sem hogy kikoholt időkkel 

Mégse szűnjünk meg csalogatni a még 

Gyenge hitűket. 



A nap és hold s a nagy üregbe forgó 

Csillagok közzűl bizonyos, hogy egy is 

A teremtőtől kiszabott határát 

Át nem ugordja. 



Hogy tehát a tél, tavasz, a meleg nyár 

És az ősz mely'k nap jön elő, s mikor lesz 

Hóld világának bizonyos negyedként 

Fogyta, telése, 



Mint fogyatkoznak meg a hóld vagy a nap 

És mikor pontban - ki lehet tanúlni 

Rendes útjokból. De mivel nem értünk 

Így az időhöz: 



Végyük el használt mai jó napunknak, 

Holnapunk gondját az egekre bízván, 

Várjuk el vígan; de azért kezünket 

Öszve ne dugjuk! 



Társaságunknak ne legyünk heréi, 

És ne kívánjuk, hogy elénkbe szórja 

Nem velünk együtt keresett vagyonját 

A takarékos. 



Munka, gondosság! ezek, amik által 

Várhatunk vídám napokat napunkra; 

S nem szorúlunk a panaszos kenyérért 

Más küszöbéhez. 

