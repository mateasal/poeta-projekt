


Kiköltözött azoknak 

Az ész kabak fejekből, 

Kik vízbe telhetetlen 

Lúdnak való torokkal 

A bort merik gyalázni. 

A bort! az éltető bort! 

A bort! ama nagy Isten 

Képére alkotódott 

Bölcs ember oktatóját. 

Be messze elfajultak 

Noé atyánk eszétől, 

Ki a töméntelen víz 

Peshedt nyomát azonnal 

Borfával ülteté be. 

Áldott emlékezetben 

Maradjon én elöttem, 

Mert én ha rá botolnék 

Száraz porára, tüstént 

Jó borral önteném meg. 

Héj, kár gyalázni a bort! 

Hiszen ha a garadra 

Felöntök én, ki nállam 

Az ég alatt vitézebb? 

A legnagyobb vezér sem 

Furfangol oly manővert, 

Mint a fejembe készül. 

Elbújhat a világnak 

Minden mihaszna bölcse, 

Ha néha kótyogóson 

A fizikába vágok 

Vagy astronómizálok. 

Forog nekem nap és föld, 

Sőt a sut is megindúl. - 

Ha én amúgy busáson 

A torkomat megöntöm: 

Hozzám jöhetsz tanúlni 

Bízvást akármi nyelvet; 

Úgy tudok beszélni, 

Hogy egy igaz teremtés 

Sem érti e világon. 

Ha a fejem nem ollyan, 

Amint magam szeretném, 

Egyszerre fínumabb észt 

Tudok belé locsolni. 

Rebelliót ha érzek 

Belső monarchiámba: 

Egy jó palack-kommandó 

Lecsendesíti tüstént. 

Ki a király, ha én nem! 

Héj, kár gyalázni a bort! 

