


A nyúgodalomnak útján 

Még nem is messze mentünk; 

A borzasztó csata után 

Még csak alig pihentünk; 

A hadra feszült ereink 

Még jól se lankadtak; 

Tüzünktől felforrt véreink 

Még el se csillapodtak: 

Mégis mely gyenge mozgások, 

Melyek bennem pezsegnek. 

Egy harc után nem szokások 

Igy verni sziveknek. 

Óh hányféle indúlattól 

Hányódunk és vetődünk! 

Most a hadi ábrázattól 

Talpig felhevitődünk: 

Majd egy szép kép csillámjától 

Lobbant fel egy tekintet, 

Melynek igaz bírásától 

Márs vasbottal elintett. 

Most is a török puskája 

Nem lőtt meg oly mérgessen, 

Mint egy oláh kislyánykája 

Rám tekintvén édessen. 

Nem láttam én még vad fának 

Soha ily szép gyümölcsét, 

Egy havason nőtt oláhnak 

Ilyen nyájas erkölcsét. 

A Mahomed zord vitézze 

Elfelejti vadságát, 

Dühösségében csak nézze 

E természet virágát. 

Én is, ha magyar nem volnék, 

Érte nevem letenném, 

Vagy halnék, vagy megbomolnék 

De Ruszándát elvenném. 

Ha nem volnék, ami vagyok, 

Lábom azt is igérte, 

Hogy a Kárpátusok nagyok, 

Mégis megmászná érte. 

Oláhszűrt vennék magamra, 

Kérges bocskort kötöznék, 

Fejszét vennék a vállamra, 

S a hegyekbe költöznék, 

Ha kimennék a juhokkal, 

Ruszándát is kicsalnám, 

Talpig megraknám csókokkal, 

Örömömbe befalnám. 

Vess véget hazai hűség 

E lágy gondolatoknak, 

A puhának gyönyörűség, 

Pálma kell a bajnoknak. 

