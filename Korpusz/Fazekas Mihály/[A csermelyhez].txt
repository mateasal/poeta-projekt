


Hová kis víz olyan sebessen, 

Hová sietsz olyan szivessen? 

A virágok, kik rád hajolnak, 

S mintegy csókjaidér bókolnak, 

Nem tartóztatnak egy cseppet is, 

Sőt még kerülgeted őket is. 

Apró cseppek! csillapodjatok, 

Szörnyűség az, amint omlatok, 

Vagy tán ti is felhevültetek, 

S velem egyformákká lettetek? 

Mégis, hogy egymást felleljétek, 

Nem szükség, hogy így kergessétek, 

Ha ama kis malmot éritek, 

Ott egymást majd ölelhetitek, 

Mátkátokat ott csókoljátok, 

S a zubogón úgy bocsássátok, 

Amelyen midőn lerepűlnek, 

Sok apró ködöcskéket szűlnek. 

Óh, ha ti is így kivánkoztok, 

Tudom, hogy engem sem átkoztok, 

Kinek a legforróbb szerelem 

Egészen megfőzé kebelem. 

Óh, miket bíznék én reátok, 

De már elöllem elfutátok, 

Ti egymást hancúzva űzitek, 

S panaszimat nem is értitek. 

Könnycseppjeim, kiket még lelek, 

Menjetek el hát ti ővelek, 

Majd a malomnál megálljatok, 

Kerekére le ne fussatok, 

Ott várjátok meg kedvesemet, 

Ki öli s éleszti szivemet. 

S ha vizet merít korsójába: 

Fussatok bele hamarjába, 

S ha inni felviszen szájára: 

Csepegjetek szép ajakára. 

Onnan lejjebb-lejjebb menjetek 

S titkai közt enyelegjetek, 

S míg nyájason csiklándozzátok, 

Szivébe ezeket sugjátok, 

Hogy egy bájoló tekintete 

Minden nyúgodalmam elvette, 

S megfosztott legfőbb vagyonomtól 

Elszakasztván szabadságomtól. 

Mondjátok, hogy e nagy kincsemet 

Se kérem vissza, csak engemet 

Tartson hivének annál fogva, 

S nézzen egyszer rám mosolyogva. 

