


A történeteken s a sok ezer bajon, 

Melyek rendre velünk játszanak, a minap 

Gondolkozva ledűlék 

Egy kis rózsabokor tövén; 



Ott, a szenderedés angyali lágy-meleg 

Álom ködjeivel béhehegének, és 

Selymes kis kezeikkel 

Szemhéjam lesimítgaták. 



Már játékos eszem képzete szárnyain 

Hintázgatta magát, már csuda testeket, 

Tündér-várakat és más 

Holmit kezde teremteni. - 



Hát egy érdemes ősz toppan előmbe, kit 

Jámbor képe s egész szivreható szeme 

Nemcsak tiszteletessé, 

Sőt még mennyeivé teve. 



Tündér teste nem is századokat, hanem 

Kezdetbéli öregkort mutatott, arany 

Száján ült az igazság, 

S melljén a szeretet feküdt. 



Nyájas, mégis azért átszegező szeme 

A vállam közein mintha jeges vizet 

Öntött volna le, minden 

Részecském nekiborzadott. 



Mozdító inaim megmerevedtenek, 

Béforrott ajakam. Végre reám mutat 

Márvány ujjaival, s int, 

Hogy menjek vele felfelé. 



Én reszketve tudám hajtani térdemet, 

S félénken követém nyomdokit, egy magas 

És még semmi halandó 

Lábbal nem tapodott hegyen. 



Feljutván, mutat egy völgyre, hová soha 

Még a napnak arany fényje le nem hatott, 

Köddel van beborítva, 

Melyet gőzölög untalan. 



Nádtorzsok, s megavúlt zsombokok öbliből 

Egy nyálkás habarék, benne teménytelen 

Nép dűlöngözik. Innen 

Felnyúlt egy hegy az ég felé! 



Tüskés oldalain állanak ördögi 

Gyűlölséggel az éj ostoba lelkei, 

És mérges dühödéssel 

A békétlen irígykedés. 



Egy kápolna ragyog fent az öreg tetőn, 

Egy szép kert közepén, melyet örök tavasz, 

Nyár és ősz vetekedve 

Ékesgetnek, az éj oda 



Kormos gyermekeit fel nem eresztheti, 

Mert szent hely az. Egész táborok omlanak 

Feljebb onnan alólról 

A kápolna felé; hanem 



A gyengék tapadó sárt, az erős karúk 

Érccé lett köveket szórnak utánnok, és 

A félkéz okosocskák 

Lúd szárnyakkal is üldözik. 



És így csak kevesen jutnak az égi fény 

Látására; sokat visszacibálnak a 

Sárfészekbe; sokaknak 

Mérész lábokat eltörik. 



Eltévednek az út tüskéi közt sokan, 

S tikkadtan lefelé tartanak; egy midőn 

Nagy gőggel szaladott, a 

Kert árkába töré nyakát. 



Ládd: úgymond az öreg, mennyi nem éri el 

Azt a mennyei célt, melyre teremtetett, 

Lássák, mit cselekesznek! 

Ott áll órrok előtt az út. 



Nincs oly cél az egek bóltja alatt, hova 

Baj nélkül szabad eljutni, az út nehéz 

Voltán aki megijjed, 

Válasszon gyepesebb nyomot. 



Nem nyér ám koszorút, aki puhálkodik. 

Menj, láss dolgod után. Azzal odább mene, 

És én el nem akartam 

Többé tőle szakadni; hát 



Rettentő szemeket hánya reám; s vele 

Csak mentem. - De mit ért? - a kegyes Ámeli 

Néhány rózsalevélkét 

A képemre lehúllatott. 



S felrezzentem. Ihol büszke eszünk kevély 

Fellengzéseit is hogy teszi semmivé 

Egy-két rózsalevéllel 

Egy kis furcsa leány keze. 

