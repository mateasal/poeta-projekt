


A kertben áll a rózsa 

Pirúlva bájolón, 

Nincs párja szép nemében 

A lombos bokrokon. 

Nincsen delibb a föld körén, 

Tavasznak nincs édesb tömény. 



S a lyány jön a virághoz: 

» Ah bájoló virág, 

Mért vesznél ösmeretlen? 

Hadd lásson a világ.« 

A lomb elrejti kelyhedet, 

Virúlj te itt szivem felett. 



És ím a hölgy s a rózsa 

Egymással mennek el, 

Ez illatot lehelve, 

Az vígan énekel. 

S miként az illat a dal vegyül, 

Gyönyörrel telt a táj körül. 



De hő a lyányka keble, 

Nem jó pihenni ott, 

Hol szív dobog szeretve; 

S a rózsa hervadott, 

Búsan lehajtja szép fejét, 

Elillatozta életét. 



De boszút áll halottan 

Mosolygó gyilkosán, 

Mint egy rém kóborolva 

A szép arczok haván, 

S bármerre fordúl ellene, 

Ott áll piros kisértete. 

