


Eljött a tél s rossz napjaid, 

Befagytál, szép folyó! 

Jégláncz szorítja testedet 

S fehér sírtakaró. 



S kevélyen jár a gaz csoport 

Szent árjaid felett, 

Lábbal tiporva kínodat, 

Felvágva kebledet. 



Te némán állsz, s már hirdetik 

Örök halálodat, 

Már zsarnokid szined felett 

Építik házukat. 



De éjtszaka, ha némán áll 

Az elhagyott határ, 

Mozogni kezdnek habjaid. 

Tavasz közelg -e már? 



Közelg! Oh ébredj, nagy folyó! 

Emeld hullámidat, 

Im a mező már zölden áll, 

Törd széjjel lánczidat. 



És zúgj tovább örömtelin, 

Győzelmed fényiben; 

Nincs több, ki mostan merne még 

Tiporni kebleden. 

