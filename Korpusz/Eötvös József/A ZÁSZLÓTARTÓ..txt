


Gyásztérein Mohácsnak 

Megszűnt a nagy csata, 

Tört vértek s fegyverek közt 

Fekszik sok dalia. 



S hol annyi bátor küzdött, 

Oly sok szű vérezett, 

Az esti szellő sóhajt 

A gyászmező felett. 



Ébren csak egy vitéz még 

Az ezerek közül; 

Romján a dúlt hazának 

Csak ő tekint körül. 



Vér foly le homlokáról, 

Széttörve fegyvere, 

Egész csak még a zászló, - 

Ezt tartja hős keze. 



Ezt tartja és körűlnéz, 

Számitva társait: 

És lám egy sem hiányzik, 

Mind, mind jelen van itt. 



Ki reggel véle jött el, 

Mind megmaradt helyén - 

Keblében mély sebekkel, 

Szenny nélkül fegyverén. 



S ő föltekint az éghez: 

» Légy áldva Istenem! 

Sok bajnokunk veszett el, 

De Árpád népe nem. 



A nép, mely ily csatát veszt, 

Mely halni így tudott, 

Feltámad még a sírból 

S még egyszer élni fog «. 



Így szól, és most tovább megy 

A pusztult téreken; 

Már csak lépése hangzik 

S a táj csendes leszen. 



Mély völgynek rejtekében 

Áll egy magányos lak, 

Fölötte zúg a fenyves, 

Alatta a patak. 



A völgy körűl a Mátra 

Magaslik ég felé, 

Miként ha nagy falával 

Nyugalmát védené. 



Felette tiszta égnek 

Borúl el kárpita, 

Áldásként öntve fényét 

A völgy virágira. 



S mig lenn a messze síkon 

Naponként harcz zajog, 

E tájnak nyugodalmát 

Csak ha a lomb susog - 



Zavarja, - s zúgó csermely 

S madárkák éneke. 

Itt élt régmúlt napokban 

Egy tisztelt remete. 



Nyugodtan, mint e bérczek, 

Tisztán, miként ege, 

S magányban, mint a csermely, 

Így folyt el élete. 



Hajdan, ifjabb korában, 

A dalia nevét 

Jól ismeré az ellen, 

S hatalmas fegyverét. 



S a hon, mely nem felejti 

Győzelmes bajnokát, 

Sokszor babérral fűzé 

Körűl hős homlokát. 



De hogy leszállt Mohácsnál 

E honnak csillaga 

S nem volt miért csatázzon 

A bátor dalia: 



E völgy nyugodt körében 

Rejté el bánatát; 

Szivét a bú emészti, 

A rozsda jó vasát. 



Most agg, hosszú napokban 

Sok évek folytak el; 

Haja galamb-fehér lett, - 

Nyugodtabb a kebel. 



S miként ha hó takarja 

A hervadt téreket, 

Csak itt-ott áll egy kóró 

A jég-lepel felett: 



Úgy hosszu életének 

Nehéz keservibül 

Csak itt-ott még egy emlék, 

Mely néha felmerül. 



De ha távol falukból 

A nép hozzája jött 

S az agg letérdepelve 

A feszület előtt, 



Éghez emelt kezekkel 

Könyörgé istenét, 

Hogy el ne hagyja veszni 

Letiprott nemzetét; 



Hogy el ne hagyja veszni 

A szép magyar hazát, 

Hogy el ne hagyja veszni 

Nagy Árpád magzatát: 



Akkor sejdíti néha 

Az ájtatos tömeg, 

Hogy bár e fej megőszült, 

Hogy bár e kéz remeg, - 



De egyiránt még ifjan 

Hevül ez agg kebel, 

Szemén a könnyek érte 

Még nem apadtak el. 



Igy múlt a hosszu élet; 

Kifáradt a kebel, 

Mit rég sejdít, most érzi: 

Hogy végre menni kell. 



S kiket sokszor szavával 

Vigasztalt bú között 

Még egyszer összegyüjti 

A kis kunyhó körött. 



» Oh légyetek üdvözölve 

Még egyszer, jámborok, 

Kik terhes életemnek 

Baráti voltatok. 



E hosszu földi pályán 

Végig kisértetek, 

Oh légyetek üdvözölve 

Utolszor, hív sereg! 



Egy kincset rejt e kunyhó. 

Mig ifjabb volt karom, 

Megvédtem; éltem eltelt; 

Most már rátok bízom «. 



Igy szól, s megy kunyhajába 

S egy zászlóval kilép; 

Terhétől karja reszket; 

Bámulva áll a nép. 



» Im kincsem! szebb napokban 

Királyom bízta rám, - 

Közötte száz veszélynek 

Mohácsnál hordozám. 



S sok évig a kunyhóban 

Őriztem kincsemet. 

Im itt van, szenny nem érte 

E szentelt színeket. 



Büszkén lobog, mint egykor 

Győzelmeink alatt; 

Sok elveszett Mohácsnál 

De zászlónk megmaradt. 



Mátyás fényes lakában 

A félhold űl Budán, 

S új zsarnokok jöhetnek 

A zsarnokok nyomán: 



De míg e zászló meglesz 

S élnek emlékeink, 

Nem fognak eltiporni 

Győzelmes ellenink. 



A hosszu éj után a 

Napnak kell jőnie, 

És a korány fuvalma 

Fölébred majd vele. 



S ha kéz lesz, mely e zászlót 

Fel birja tartani, 

E szellő a redőket 

Ki fogja bontani. 



És újra kardot fognak 

Az elszokott kezek, 

Melyek lánczot viselve 

Megerősbültenek. 



S megtisztul a töröktől 

Budának szent fala 

És újra ön-hazánk lesz, 

Mi börtönünk vala. 



De hol van, a ki tartsa 

Vészek között, a kéz? 

Hol van, ki védni birja 

Zászlónkat, a vitéz ?« 



Szólt - s ím, a mint körűlnéz, 

Száz kar emelkedik 

És száz ajakról egy szó - - - 

Mind, mind ajánlkozik: 



» Kevés egy élet, egy kar, 

E terhet hordani, 

De mindnyájunkra bízzad 

S meg fogjuk tartani «. 



S a melyet elbocsáta, 

Száz kéz ragadja meg 

A zászlót, s most közöttük 

A nép felett lebeg. 



Ő látja, s megnyugodva 

Csukódik bé szeme; 

Hisz zálogát jövőnknek 

Jó kézbe tette le! 

