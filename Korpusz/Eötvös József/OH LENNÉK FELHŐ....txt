


Oh lennék felhő, mely a kék egen 

Merengve száll bújával csendesen, 

Keblét kitárja, száraz tájakat 

Termékenyít és mindig fenn marad, 

Fenn, míg a hosszu pályán átfutott, 

S a tiszta éggel egygyé olvadott. 



Vagy lennék vész, dühöngő fergeteg, 

Mely égen barna felhőt kergetek, 

Melynek szavára minden felriad, 

Mely mindent széttép, mindent elragad; 

S ha majd a földön rontva átröpűlt, 

Véghetlen tengeren elcsöndesűlt. 



Vagy lennék tölgy, a mely't a vész lever, 

Mely lombos ágival földön hever, 

Melyet, mint évekig zöldelve állt, 

A végső percz is még zölden talált, 

És anyja keblén hűn hervadhat el, 

Mig végre tiszta láng emészti fel. 



Vagy lennék féreg, melynek látköre 

Egy fának árnyán túl nem terjede, 

Melynek, hogy éljen, csak egy nap jutott, 

Csak egy korányt és alkonyt láthatott. 

Lennék bármi - felhő vagy fergeteg, 

Féreg vagy tölgy - csak ember ne legyek! 

