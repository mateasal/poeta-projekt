


Nyugodt a táj: a tél hófátyolával 

Rég elborítá messze téreit, 

A csermely áll, zajos hullámzatával 

Nem mossa többé puszta partjait. 

Nem suttog lomb a barna, görcsös ágon, 

S mely rajta énekelt, a víg madár 

Rég hallgat, s a kihalt, hideg világon 

Virágtalan, de nyúgodt a határ. 



Nyugodt, mig a tavasz első fuvalma 

A csillogó mezőn végig futott, 

Egy délen át a nap-meleg hatalma 

A téli tájon győzve elhatott. 

S im újra felriad ezer szavával 

A nagy természet álmai után, 

A csermely felzúg, olvadott havával 

Patak rohan a hegynek oldalán; 

A jéglepelt egy napnak olvadása 

Elvonta, szinlett nyúgalom helyett 

Feltűnt az elmult ősznek hervadása, 

S a pusztaság a barna föld felett. 



S a nyár ha jő virágos köntösében, 

Mi bájoló a messze láthatár; 

A föld világosabb, zöld rejtekében 

Gyönyörről énekel minden madár; 

Az ágak nyögve föld felé hajolnak, 

Nem birva többé édes terhöket; 

A csermely zúg, virágok illatoznak, 

S örömzaj tölti a természetet. 



Örömzaj, - míg az ősz első ködével 

Homályt borít a színes táj felett, 

S téli halált hirdetve jégszelével, 

Egyszerre elront annyi életet. 

Sárgán lehúll a lomb sötét tövéről, 

Eltűnt az illat, a virágozás, 

A fecske messze száll e bú helyéről, 

S csak csend marad, csak őszi hervadás. 



Elvíra! lám, ez keblünk nyúgodalma, 

Ez a szerencse, melyről álmodál; 

Azt feldulá egy nyájas nap hatalma, 

Emezt egy dér - és elhervadva áll. 

Biztos csak egy: sorsodnak változása, 

Vész, ha pihensz, ha éldelsz, veszteség; 

Minden tavasznak eljő hervadása, 

És a nyugalmat vész követte még. 

