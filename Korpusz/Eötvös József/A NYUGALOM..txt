


A keresztnél méla csendben 

Űl a remete, 

A homályos erdőségen 

Függ tekintete. 



Mint mikor, ha béke lészen 

Hosszu harcz után, 

S fehér zászlókat tüzünk ki 

A várak falán: 



Úgy ez aggnak homlokán is 

Már felvonta rég 

Fehér színü lobogóját 

A szent békeség. 



A keserv vezette egykor 

Az ifjút ide, 

És e kunyhó szűk körében 

Folyt le élete. 



Most nyugodtan visszanézhet 

Múlt korára ő, 

Mint egy védfal áll előtte 

Az elmult idő. 



» Hála néked üdvözítőm, - 

Így imádkozik - 

Hogy elmúltak a keservek, 

S szívem nyughatik. 



Mindazok, kiket szerettem, 

Régen nyugszanak, 

S kínos vágyim s a reménység 

Már nem bántanak. 



Mint a lombveszített tölgyfa 

Állok mostan itt, 

És a vész, bármint dühöngjön, 

Fel nem háborít «. 



Mély gondokban elmerűlve 

Űl a remete, 

Fájdalom és öröm nélkül 

Hallgat érzete. 



A kunyhóhoz víg kedvében 

Gyermek közeleg, 

És az aggot tisztelettel, 

Így szólítja meg: 



» Áldj meg engem, szent remete, 

Hogy boldog legyek! 

A faluból jöttem hozzád, 

Eprekért megyek. 



Im rózsákat hoztam néked, 

Nemde szépeket? 

A szomszédok is csodálják 

Kicsi kertemet «. 



Az agg férfiú megáldja 

A jó gyermeket, 

S ez, rózsáit általadva, 

Vígan elsiet. 



Némán űl az agg sokáig, 

A rózsákra néz, 

S rég lecsillapúlt szivében 

Feltámad a vész. 



Visszagondol szebb korára, 

Hol gyönyört igért 

Neki is a gazdag élet, 

Mint küzdelmi bért. 



Hol a lyányka bíbor ajkkal 

Szerelemről szólt, 

S elmerűlve nézetében 

Ő is boldog volt. 



Régen elvirúlt tavasznak 

Szebb virágira 

Gondol vissza - s egy nehéz csepp 

Húll rózsáira. 

