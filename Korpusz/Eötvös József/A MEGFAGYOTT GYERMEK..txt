


Ily késő éjtszaka ki jár 

Ott kinn a temetőn? 

Az óra már éjfélt ütött, 

A föld már néma lőn. 



Egy árva gyermek andalog, 

Szivét bú tölti el; 

Hisz az, ki őt szerette még, 

Többé már fel nem kel. 



Anyja sírjára űl, zokog 

Az árva kis fiú: 

» Anyám, oh kedves jó anyám! 

Szivem beh szomorú! 



Mióta eltemettek itt, 

Azóta bús fiad. 

Nincs a faluban senki most, 

Ki néki csókot ad; 



Nincs senki, a ki mondaná: 

Szeretlek gyermekem! 

Puszta a ház, hideg szobám, 

Nem fűtenek nekem. 



Melléd temetve én is itt 

Miért nem nyughatom? 

Szegény és elhagyott vagyok, 

Hideg a tél nagyon !« 



Az árva búsan zengi így 

Kinos panaszait; 

Felelve rá a téli szél 

Üvöltve felsivít. 



A gyermek fázik, könnyei 

Elállnak arczain; 

Borzadva néz körűl, de itt 

A holtak hantjain 



Mély nyúgalom uralkodik; 

A csend irtóztató, 

Csak szél sohajt a fákon át, 

Sziszegve hull a hó. 



Fölkelne, jaj! de nincs erő; 

Lankadva visszadűl 

A kedves dombra, - felsohajt, 

S mély álomba merűl. 



És ím az árva boldogúl, 

Jól érzi most magát: 

Elmúltak minden gondjai; 

Az álom hív barát. 



Szive még egyszer feldobog, 

Mosolygnak ajkai; 

Csöndes-nyugodva alszik ott - 

Meghaltak kínjai. 

