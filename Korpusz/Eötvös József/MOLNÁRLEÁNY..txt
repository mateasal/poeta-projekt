


Szép a tavasz, ha visszajő, 

S mint régi jó barát, 

Elmúlt időket emleget, 

Ha új virágot ád. 



És szép a rózsa, a piros, 

Virágzó teljében; 

De szebb még a molnárleány 

A Tárcza völgyében. 



S szép nyárban esti éneked, 

Te árva csalogány! 

De szebben hangzik az öröm 

A lányka ajakán. 



Hisz az ifjú molnárlegény 

Szerelmet esküszik, 

Hogy őt szüretkor elveszi 

S hív leszen akkorig. 



De ah, hitetlen a legény, 

Elhagyta kedvesét, 

Eljött szüret s kiszűrte ő 

A szép szemek nedvét. 



S bár holdvilág éjfél felé 

S a liliom halovány, 

Százszorta haloványabb még 

Őszkor a szép leány. 



S mikorra tél lett, húll a lomb, 

S a lombra húll a hó; 

Fehér a tér, megállt a víz, 

A csermely s a folyó. 



De ah! nem állt meg semmi úgy 

A Tárcza völgyében, 

Mint a molnárleány szive 

Kihűlt hív keblében. 

