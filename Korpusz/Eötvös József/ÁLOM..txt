


Egy álmot álmodék régmúlt napokban, 

Csodásan bájost s mélyen kínosat. 



Magam valék, megnyílt az ég felettem, 

Leszállt egy angyal fényes távolából, 

S fejemre tett egy rózsakoszorút, 

Oly illatost, olyan virágozót, 

Hogy szívem nem birá gyönyörje terhét: 

Szerelmet adtam, jó ifjú, neked, - 

Így szólt az angyal, bájjal rám tekintve. 



S míg ott ülék gyönyörnek érzetében, 

Hervadni kezdtek a nyiló virágok, 

A zöld levél sárgulva húllt alá, 

S tövis-koszoru vérzé homlokom, 

Hogy szívem már nem birta kínja terhét: 

Szerelmet adtam, jó ifjú, neked, - 

Így szólt az angyal, búsan rám tekintve. 



Oh álom volt a rózsa s a tövis, 

Álom, mely többé vissza nem jövend. 

