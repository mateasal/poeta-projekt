


Nincsenek a szerencsének 

Semmi rendes útjai 

Bár az ember életének 

Olly rövidek napjai. 



Bóldog kinek fel tétele 

Mindég arra célozott, 

Hogy másnak is használt vele 

Míg magának dólgozott! 



A ki eggy kis plánta tőnek 

Vesszejébe mondhatta 

Majd ha ágaid meg nőnek 

Más is járhat alatta. 



Bóldog a ki szent érzéssel 

Látta nőni kis fáit 

Mellyeknek más jó ízléssel 

Kóstolhassa almáit! 



Ó Kegyes Gróf! kis kertedet 

Építsd minden erővel 

S már hanyatlott életedet 

Hosszabbítsd ez idővel! 



Láttasd itt a természetnek 

Pompás eggyűgyűségét 

És az emberi nemzetnek 

Nagyra ment mesterségét 



Itt a rend s rendetlenséget 

Egyvelítsed eggy mással 

Hogy szívünk kettős szépséget 

Érezzen eggy látással. 



Ültess ebbe hasznos fákat 

S kedves izű magokat 

Teljes rózsák s violákat 

S színes tulipánokat. 



Tedd az útat árnyékossá 

A halmok óldalain 

Az álmot kívánatossá 

Gyepszéked lágy hantjain. 



A vőlgyek tekervényébe 

Ültess szagos epreket 

S a halmok déli részébe 

Szőlő termő töveket 

Ott eggy partba a fák között 

Melly visszáza a hangot 

Építs kákából kötözött 

Múlatságos barlangot. 



Majd ha késő unokáid 

Itt öszve ölelkeznek 

Köszönvén hasznos munkáid 

Hamvaidonn könnyeznek. 

