


Láttam már én a Rózsákat 

Kinyílni Pünköst felé; 

Láttam a szép Leánykákat, 

Mint szaggatták lefelé; 



Láttam azt is egy folytába, 

Hogy lehúllvánn levele, 

Ott állott szegény magába 

S nem gondolt senki vele. 



Rózsi! szép orcád rózsája 

Sem lessz hervadhatatlan; 

Rózsi! szép tested formája 

Görbe lessz, s alkalmatlan. 



Lassann lassann elenyésznek 

Kellemetességeid: 

S oly szívrehatók nem lésznek 

Bádjadt tekinteteid. 



Akkor, mint a megverettek, 

Tőled mind elszélednek, 

Kik azt mondják, hogy szerettek, 

S hódoltak szépségednek. 



Ah! tanúlj egy mesterséget, 

Rózsi! s mindég kedves léssz: 

Tudd meg, hogy minden szépséget 

Feljűl múl a Szív s az Ész. 

