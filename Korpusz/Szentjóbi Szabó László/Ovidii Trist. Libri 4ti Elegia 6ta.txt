


A barom is az idővel 

Szokik a vas ekének 

Tört nyakkal, s le sütött fővel 

Enged járma terhének 



A vídám ló idő múlva 

Szokván meg az oskolát, 

Kemény szája el lágyúlva 

Veszi fel a zabolát. 



Az oroszlány olly erővel 

Sem marad mindég vadúl, 

S a nagy elefant idővel 

Embert szólgálni tanúl. 



Idővel a vad egresek 

Lágy szőlő szemmé nőnek, 

Hogy az almák jók s édesek 

Köszönjük az időnek. 



A kalászt a búza szemet 

Az idő meg érleli 

S a leg keményebb érc nemet 

Izre porrá tördeli. 



A szomorú szív bánatját 

Az idő el oszlatja 

S a könyves szem bús harmatját 

Jobb kézzel szárítgatja. 



Hát az idő mindeneken 

Segít csalhatatlanúl 

De szívem e kereszteken 

Szenvedni még sem tanúl. 



Már két nyár kétszer aratott 

S két szüret múlt el vélek, 

Hogy hazámtól el tiltatott 

Szám-kivetésben élek. 



Még is azólta békével 

Szenvedni nem tanúltam 

S küszködöm kínom terhével 

Mint midőn el indúltam. 



Igy fél a szokott tinó is 

Görbe járma terhetől, 

Retteg az oskolás ló is 

Zabolája élétől 



Most már én is sulyosabban 

Szenvedek mint az előtt 

Mert hogy érezhessem jobban 

Kínom az idővel nőtt 



S e keserves rab életet 

Ha még így nem esmértem 

Most hogy esmernem kelletett 

Szívem duplázva sértem. 



De hogy is bírjam keresztem 

Illy csüggedő erővel 

Vidámságom, ha mind vesztem 

S avúlok az idővel 



Az új bajnok is erősseb 

Sokkal az új homokon 

Mint a ki ott lett idősseb 

A vívó piacokon. 



Lankad a vitéz is vére 

Kiontott ferdőjébe 

S unván csorba fegyverére 

El megy lakta földébe. 



Nem árthat az új hajónak 

A szélvész dühössége 

De lehet, s lessz is az ónak 

Eggy szélvész által vége. 



Én is kínom sullya alatt 

Már lettem békételen, 

Mert a mint az idő halatt 

Kínom is nőtt szüntelen. 



Hidjétek el hogy lankadok 

S gyengűl ina lábomnak 

Hosszú időt nem is adok 

Hogy vége lessz kínomnak. 



Mert ah, erőm fogyatkozott 

Oda színem s mindenem 

Testem bőr csontá változott 

Alíg bírom tetemem. 



S erőtelenűlt testembe 

Erőtlenebb a lélek, 

Midőn minden lépésembe, 

Csak kínt csak jajt szemlélek. 



Ah nincs Róma és Rómával 

Barátaim sincsenek 

Életem kedves párjával, 

El maradtak mindenek. 



E hellyett rajtam az átok 

E vad nép közepette 

Igy a mit látok s nem látok, 

Éltem meg emésztette. 



Nincs is egyéb reménységem 

Mellyet bús lelkem talál 

Hogy kínom s keserűségem 

El temeti a halál. 

