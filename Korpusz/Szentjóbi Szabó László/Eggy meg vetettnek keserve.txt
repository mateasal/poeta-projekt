


Utánnad folynak könnyeim 

Te! ki futsz kő szíveddel 

Ki epesztő keserveim 

Nézed száraz szemeddel. 



Sok jó napom el tüntetted 

Mellyel magam bíztattam 

De néked esküdt szavaim 

Soha meg nem bánhattam. 



Óh ha kínjaim érzenéd 

Mellybe kő szíved ejthet, 

Soha el nem felejtenéd 

Ki téged nem felejthet. 



Kínos sebeim látása 

Lelkedbe meg illetne 

S jó napjaim el múlása 

Tán még vissza térhetne. 



Még is szívem mellyet meg vetsz 

Kedvesem tiéd marad 

De meg lásd a mit most kergetsz 

Nem leszen hív madarad. 



Ha akarsz bóldog órákat 

Mellyeket el vesztettem 

Oh felejtsd el a hársfákat 

Hol neved fel metszettem. 



Felejtsd el a patakokat 

A kies réteket is 

A hol sétáltunk olly sokat, 

Felejts el engemet is. 



Élj vígan, kit én szeretek 

Bár szerelmem meg veted! 

Én tán kínt sem érezhetek 

Ha bóldog lessz életed! 



De ah még is kedves alak! 

Bár hogy el vesztettelek 

Te kit meg nem bántottalak 

El sem is felejtelek! 



Érzeni fogom szívembe 

Hogy árván hagyattatom 

Míg kínommal egyetembe 

El nem takaríttatom. 

