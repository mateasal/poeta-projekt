


Kedves idő víg kezdete 

Ó gyönyörű kikelet! 

Meleg szellőd lehellete 

Mérsékli a mord telet 



A főld szinét váltóztatód 

Osztogatsz új életet 

Fel engedésre nógatod 

A fagyott természetet. 



Áldott tavasz jó napjai! 

Balzsama az életnek! 

Téged a főld bús fiai 

Ó melly igen szeretnek! 



Ha a tél fagyos hidege 

El öl kemény szelével 

Bíztat jó napod melege 

Új élet reményével 



Ha a tél bús köddel jéggel 

Mindeneket el borít 

Ha kedvetlen hidegséggel 

S zűrzavarral szomorít: 



A jó kedv a szeretettel 

Gyönyörűség jár veled 

Zőld árnyékkal új élettel 

Örömünket neveled. 



Szívem ó mint meg illeti! 

Kezdeted első jele, 

Háláadva emlegeti 

Hogy új erőt öntsz bele 



Szép hajnalod fel tetszése 

Meg víditja lelkemet 

A pacsirták víg zengése 

Táplálja életemet. 



Úgy is ha vólt múlatságom 

Ha még víg vólt életem 

Ha még szerettem világom 

Csak néked köszönhetem. 



Ha ártatlan kis koromba 

Igaz vólt az örömöm 

Még most is ifjúságomba 

Tavasz! néked köszönöm! 



Ó mint örűltem lelkembe 

Ha fészekre akadtam 

Mint vert szívem kebelembe 

Ha másnak mútathattam. 



Melly meg elégedtem velem 

A sárga libák körűl! 

Semmi királly Fejedelem 

Illy igazán nem örűl. 



Ha gólyákat véletlenűl 

Láttam hogy kelepelnek 

Melly ki beszélhetetlenűl 

Örvendtem e jó jelnek. 



Gyermekségem víg reggele 

Sok kedves tavaszaim! 

Véletek lessz lelkem tele 

Míg el múlnak napjaim! 



De most is ki mondhatatlan 

Vígasságim származnak 

Látván, az első ártatlan 

Jeleit a tavasznak. 



Most is, ha a fák indúlnak 

Érezvén ki-keletet 

Érzékenységim lágyúlnak 

S áldom a természetet. 



Most is ifjú életembe 

A tavaszt meg könyvezem 

Meg illetődvén lelkembe 

Ha örömét érezem 



Most is kedvesebb lételem 

Kedvesebb minden falat 

Kedvesebb minden ételem 

Egy fokadó fa alatt! 

