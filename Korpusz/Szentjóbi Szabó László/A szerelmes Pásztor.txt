


Ó örökké szerencsétlen ligetek! 

Mellyeket én, soha sem felejthetek! 

Ott esett az, hogy az első szerelem 

Nyilaival meg rontotta kebelem, 

Ott esett az, hogy eggy őszi időben 

Daphnét, a szép Daphnét láttam elsőben 

Ott esett az, hogy eggy halmon le felé 

Félénk erőm gyenge testét emelé. 



Ó mit szenvedek attól fogva 

Hogy szívemet érezem fogva 

Ti csemeték s bokrok tudjátok! 

Mert titkaim bízom reátok 

Hányszor járok kelek köztetek 

A miólta szegény szeretek! 

Bátor a gyümőlcsök magosok 

Mellyekhez hasztalan kapdosok 

Bár látom Daphné gazdagságát 

S szegény sorsom alacsonyságát 

Bár ő eggy nagy gazda leánya 

S az apámnak nincs húsz báránya 

Bár hellybe hagyom értelmemet 

Csak nem enyhíthetem sebemet 

Csak szeretnem kell erkőlcseit 

Szelídségét s szép beszédeit 

És könnyebbűlni úgy láttatom 

Ha felőlle gondolkozhatom. 

Daphné! Daphné! jóság szerelem 

Erkőlcseid ó mint tisztelem! 

Ó ha mikor jutol eszembe 

Melly dobogást érzek szívembe! 



Hasznos mezők! kies ligetek 

A tél jól tészen ti veletek! 

Titeket is árnyék levelek! 

Lassan el hordanak a szelek 

Ti is ó fák ha szólgálátok 

Már a tél nyúgalmát várjátok! 

Hát ha minden készűl pihenni 

Kínra kell nékem fel serkenni? 

Hát ha mindent meg nyugtat a tél 

A gyötrelem én bennem fel kél? 



Nagy Istenek! éltem vezéri! 

Kiknek titka lelkem esméri 

Ti kik hívségemet tudjátok 

Daphnénak tudtára adjátok! 

Hogy nagy neve s kincsei között 

Szívem eggyikbe sem ütközött: 

De, szelídségét jámborságát 

Tiszta szíve erányosságát 

Ártatlan szeme tekíntetét 

Emberszerető természetét 

Mind az imádásig tisztelem 

S rekedt hangal meg énekelem 

