


Jó Puttonos! hol a puttonod? 

Hiszen szőlőt ké'k most hordanod, 

Most az igazándi szüretnél 

Bakatort ugyan csak ehetnél. 

Jaj nincs putton; hát mit csinálunk? 

Most a jó szürettől meg válunk. 



Pedig én, a puttont szerettem 

A Vállamra szépen fel vettem 

És a midőn meg volt már telve 

A kádhoz vittem énekelve. 

A szedőket is én bíztattam 

S víg szível dólgoztak alattam. 

De szedők hogy legyen kedvetek 

Most más puttonost keressetek. 



Hív Pallérom! kedves szedőim 

Ti minapi szüretelőim! 

Ha a szüret most csak tiétek 

A puttonost emlegessétek 

A szép bakatort ha látjátok 

Azt a puttonosnak szánjátok. 



Menj el hát most te kis levelem 

S mondjad, hogy a Grófnét tisztelem, 

A gazdát is, és palléromat 

A szedőket és a puttonomat, 

A búsúlt puttonos nevével, 

Köszöntsd, egész Telegd hegyével. 

