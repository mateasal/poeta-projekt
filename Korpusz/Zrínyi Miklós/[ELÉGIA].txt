


Elég volt Istennél Ábrahám jó kedve, 

Fiának halála mert meg volt engedve: 

Másképpen vagyok én Istentől büntetve, 

Avagy talán inkább Istentől szeretve. 



Meglátá kis Izsákot és megszereté, 

Kar-angyalok köziben el is viteté, 

Ezt az áldozatot menyben helyhezteté, 

Paradicsom kertiben űtet teteté. 



Tudom, miért köllött most szintén az Urnak 

Paradicsom kertiben kis virág Izsák, 

Tavasszal ugyanis virágot plántálják, 

Ütet is most ültetik kisded angyalkák. 



Virágjában megmarad mindenkor ottan, 

Itt penig az földön lett volna hervadtan, 

Ottan örök öröme neki az Urban, 

Itt búbánat űtet verné világban. 



Ebben csak egy ok van, 

Az kit én szüvem bán, 

Hogy nem élem gyümölcsét; 

Urának, hazának 

És nagy Jehovának 

Had talált volna kedvét. 

Mint pálmafa termett, 

Ugy ő neki köllött 

Elröndölni menését. 



De heában sirok, 

Utánna ohajtok, 

Fatum irigy énnekem; 

Hogy ha ember korban 

Ő gyuthatott volna, 

Azt bizonnyal elhittem, 

Ő Zriny jó névvel, 

Vitéz magyar kézzel 

Kedvet tett volna nékem. 



Igy akarta Isten, 

Az ember mit tegyen? 

Vele nem pörölhetni. 

Az mi dolgunk nem más, 

Csak mint pironkodás, 

Mindent el kell szenvedni; 

Mind jóért, körösztért, 

És bal szöröncséjért 

Az Istent köll áldani. 



Im mast ifiadik megvénűlt esztendő, 

Tavaszra fordula téli kemény üdő, 

Ujul föld, frissül víz, vigadik az erdő, 

Teli szép madarakkal magas levegő. 



Az szép fülemile sirással ugy tetszik, 

Régi bánatjáért hogy panaszolkodik, 

De nem, hanem még inkább ű vigadozik, 

Hálát Istennek ad, néz fel, imádkozik. 



Ah, az én tavaszomat irigy elrontá 

Szerencse, sőt még inkább télre forditá; 

Derűlt szemeimet essőnek bocsátá, 

Jéggel én szüvemet s buval beburitá. 



Gyönyörü madárkám, kicsin fülemilém, 

Ah, igen hirtelen elröpüle tülem, 

Az énnékem vala minden reménségem; 

De mint könnyű árnyék, elkele előlem. 



Igy számlálom vala az én jövendőmet, 

Hogy sok üdő mulván ez megvált engemet, 

Hogy követi, meg is haladja versemet, 

És szegény hazánkért igyekezetemet. 



S zengőbb trombitával magyar vitézséget, 

Fogja énekleni erős kar erejét. 

És hogy ű is osztán érdemeljen illyet, 

Kinek énekelhessék cselekedetét. 



Ah, szép fülemilét az irigy halál 

Lecsapá kebelemben szörnyü kaszával, 

Izsákot, mely vala mint egy szép virágszál, 

Kertek szépségére mely oly gyönyörün áll. 

