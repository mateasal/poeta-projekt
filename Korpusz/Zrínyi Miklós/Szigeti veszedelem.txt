


Én az ki azelőtt iffiu elmével 

Játszottam szerelemnek édes versével, 

Küszködtem Viola kegyetlenségével: 

Mastan immár Mársnak hangassabb versével 



Fegyvert, s vitézt éneklek, török hatalmát 

Ki meg merte várni, Szulimán haragját, 

Ama nagy Szulimánnak hatalmas karját, 

Az kinek Europa rettegte szablyáját. 



Musa! te, ki nem rothadó zöld laurusbul 

Viseled koszorudat, sem gyönge ágbul, 

Hanem fényes mennyei szent csillagokbul, 

Van kötve koronád holdbol és szép napbul; 



Te, ki szűz Anya vagy, és szülted Uradat, 

Az ki örökkén volt, s imádod fiadat 

Ugy, mint Istenedet és nagy monárchádat: 

Szentséges királyné! hivom irgalmadat. 



Adj pennámnak erőt, ugy irhassak mint volt, 

Arrol, ki fiad szent nevéjért bátran holt, 

Megvetvén világot, kiben sok java volt; 

Kiért és szent lelke, ha teste meg is holt. 



Engedd meg, hogy neve, mely mast is köztünk él, 

Bűvöljön jó hire, valahól nap jár-kél, 

Lássák pogány ebek: az ki Istentől fél, 

Soha meg nem halhat, hanem örökkén él. 



Az nagy mindenható az földre tekinte, 

Egy szembe fordulásbol világot megnézé, 

De leginkább magyarokat eszben vette, 

Nem járnak az úton, kit Fia rendelte. 



Látá az magyarnak állhatatlanságát, 

Megvetvén az Istent, hogy imádna bálvánt; 

Csak az, eresztené szájára az zablát, 

Csak az, engedné meg, tölthetné meg torkát; 



Hogy ű szent nevének nincsen tiszteleti, 

Ártatlan Fia vérének böcsületi, 

Jószágos cselekedetnek nincs keleti, 

Sem öreg embernek nincsen tiszteleti; 



De sok feslett erkölcs és nehéz káromlás, 

Irigység, gyülölség és hamis tanácslás, 

Fertelmes fajtalanság és rágalmazás, 

Lopás, ember-ölés és örök tobzódás. 



Megindúlt ezekért méltán ű haragja, 

Azért Mihály archangyalt magához hivá, 

És kemény haragjában igy parancsolá, 

Ű szentsége előtt archangyal áll vala: 



" Nézd ama kemény nyaku és kevély sciták 

Jó magyaroktol mely igen elfajzottak, 

Szép keresztyén hütöt lábok alá nyomtak, 

Gyönyörködnek külömb-külömb vallásoknak. 



Maga te tekints meg körösztyén világot, 

Nem találsz azok közt, kivel tettem több jót: 

Kihoztam Scitiábol mely nékik szük vólt, 

Az én szent lelkem is ű reájok szállott. 



Scitiábol, azt mondom, kihoztam üket, 

Miként Egyiptusbul az zsidó népeket, 

Hatalmas karommal verém nemzeteket, 

Mindenütt rontám, vesztém ellenségeket. 



Téjjel-mézzel folyó szép Pannoniában, 

Megtelepitém üket Magyarországban, 

És meg is áldám minden állapatjában, 

Meghallgatám, segitém minden dolgokban; 



Sőt vitéz szüvel is megáldottam üket, 

Ugy hogy egy jó magyar tizet mást kergetett, 

Sohul nem találtak oly nagy ellenséget, 

Az ki, mint por szél előtt, el nem kerengett. 



Szentséges lölkömet reájok szállattam, 

Az körösztyén hütre fiam által hoztam, 

Szent királyokkal is megajándékoztam, 

Békességet, tisztességet nekik adtam. 



De ők ennyi jókért, ah, nehéz mondani! 

Ah, háládatlanok, és merték elhadni, 

Nem szégyenlik Isteneket elárulni, 

Ellenemre minden gonoszban merülni. 



Ah, bánom, ennyi jót hogy ü vélek töttem, 

Nem-é viperákat keblemben neveltem? 

De immár ideje velek esmertetnem: 

Én vagyok ama nagy bosszuálló Isten. 



Eredj azért, archangyal, szállj le pokolban, 

Válassz eggyet az haragos furiákban, 

És küldjed el aztot szultán Szulimánban, 

Jutassa magyarokra való haragban. 



Én pedig töröknek adok oly hatalmat, 

Hogy elrontja, veszti az rossz magyarokat, 

Mindaddig töri iga kemény nyakokat, 

Mig nem esmerik meg: elhagyták urokat. 



Kiáltnak én hozzám, s nem hallom meg üket, 

Hanem fogom nevetni nehéz ügyöket: 

Az ű panaszira nem hajtom fülemet, 

Ü nyavalyájokra nem tészem szememet. 



Ez mindaddig lészen, míg bosszút nem állok, 

Harmad-negyed ízig büntetés lesz rajtok; 

És ha idején eszben nem veszik magok, 

Örök átkom, haragom lészen ü rajtok. 



De ha hozzám térnek, megbánván bünöket, 

Halálrol életre ismég hozom üket. 

Jaj, török, néked, haragom vesszejének! 

Te vagy, de eltörlek, ha ezek megtérnek." 



Michael archangyal kezde könyörgeni, 

És az igazakért igen esedezni: 

" Uram! jámborokat fogod-é rontani ?" 

És az hamissakért fogod-é megverni? 



De az élő Isten kész lőn megfelelni: 

" Te akarod-é én tanácsomat tudni, 

Vagy elröjtött nagy titkaimat vizsgálni? 

Az mellyeket teneked nem lehet tudni. 



Ostorom szolgámra nem tiltom, hogy szálljon, 

Melynek nem kell törődni semmit halálon, 

Akarom, néki könnyebbségére szálljon, 

És lelkének hüvösülésére álljon." 



Nem felele többet archangyal Istennek, 

Hanem sugár szárnyait ereszté égnek, 

Röpüle mindaddig, és nem nyugovék meg, 

Mig Alectót pokolban nem találá meg. 



Száz lánccal van kötve, száz belincs az kezén, 

Kigyókbul áll haja, s kötelöznek fején, 

Véres mérges tajték foly ki az két szemén, 

Dohos kénkűpára jün ki rút gégéjén. 



Ily furiát archangyal megszabadita, 

És Isten hatalmával neki igy szólla: 

" Allecto, az Isten nékem parancsolja, 

Hogy tégedet küldjelek Törökországban. 



Szultán Szulimánnak szálljad meg az szüvét, 

Neveld magyarokra ű haragos mérgét, 

Vigye rájok nagy rettenetes fegyverét, 

Rontsa uraságát és minden erejét." 



Örül az furia, nem késik pokolban, 

Röpülését tartja nagy Törökországban, 

Éjfélkor érkezék Konstantinápolyban, 

Ottan beférkezék Szulimán házában. 



S hogy inkább hamarább elhitesse véle 

És hogy megrettenést szüvében ne tenne: 

Magára nagy Szelimnek formáját vévé; 

Szelim Szulimánnak atyja volt míg éle. 



" Fiam, te aluszol, igy kezdé beszédét, 

S nem vészed eszedben Istennek kegyelmét, 

Hogy erőt adott néked és vitézséget, 

Jó eszt, jó tanácsot és elég értéket. 



Aluszol te mastan, és nem nézsz elődben, 

Mely nagy fölyhöt kerenget Károl elődben, 

És hogyha idején nem vészed eszedben, 

Itt fogsz megnyomatni aluvó helyedben. 



Higgyed, higgyed az én megőszült fejemnek, 

Hogy ha üdőt nékik adsz, téged elvesztnek 

Országostul káurok, hitetlen ebek; 

Mert ha egyességek volna, van erejek. 



Lesz is, mert alkusznak; de te menj ű rájok, 

Ne késsél, és ne hagyj üdőt alkudniok. 

Igy rontattatának tűlem mamalukok, 

Igy megverém Campsont, s romlának sirusok. 



Kelj fel, éles kardot köss az óldalodra, 

Indulj meg hadaddal tévölygő magyarra; 

Én leszel melletted, és minden dolgodra 

Vigyázok hűséggel s minden nyavalyádra. 



Bolondság tenéked kazulokra járni, 

Sok jó vitézt tenéked oda rontani: 

Az mi fátumunk azt nem hagyja romlani, 

Isten azon bennünk akar tanitani. 



Izmael énnékem sok bosszukat szörze, 

De ugyan megtörnöm végig nem lehete; 

Hát tenéked Tamma mennyi bosszut teve, 

Nagy részét hadadnak ravaszsággal veré: 



De az magyarokon mindenkoron nyertünk, 

Nem is kell oly messzi nékünk fegyverkeznünk, 

Sem annyit költenünk, sem annyit vesztenünk, 

Sem győzödelemben nékünk kételkednünk. 



Ne félj, hogy segétse senki magyarokat, 

Mert jól esmerem én bolond kaurokat, 

Míg nem látják égni magok házokat, 

Nem segéti senki meg szomszéd házokat. 



Ne félj, mert lám, mondom, én lészek melletted, 

Az szent Mahomet is vezeti kezedet. 

Osztán, édes fiam, az vitéz embernek 

Kell valamit engedni az szerencsének." 



Igy Szultán Szulimánnak Alecto szóllott, 

És az mely mérges kigyót kezében hozott, 

Azt a Szulimánnak ágyában bocsátott; 

Nem nyugvék az kigyó, mig hozzá nem jutott. 



Válláról mellyére, mellyérül szivében, 

Valamerre csusz el, mindent hágy méregben; 

Gyujtja kemény szüvét s hagyja lángos tüzben, 

Haragban hentergeni és kevélységben. 



Nagy vigan Alecto eltünék ott mindjárt, 

Mert látá, haragra gyujtotta Szulimánt; 

Ü penig felugrott: "Fegyvert! fegyvert !" kiált, 

Mert szintén eszeveszett Alecto miát. 



Kiált az Szulimán: "O te, bátorságra, 

Ki engemet inditsz ilyen nagy dolgokra! 

Nagyobb vagy embernél, noha embermódra 

Láttalak tégedet szólva, tanácsolva. 



Készem vagyon Szulimán; elmegyen oda, 

Az hová meghagytad, kaurt rak halomban; 

Megfestem lovamat keresztény vér-tóban, 

Várasokat, várakat röjtök hamuban. 



Felkelvén ágyábul, ü megparancsolá, 

Hogy minden vezér táborában szállana, 

Válogatott néppel, kinek mint hatalma, 

Valaki bégséget és timárt tartana. 



És hogy Drinápolyban májusnak fogytára 

Az egész hadak szállanának táborban. 

Futnak az csauzok fejér pattyolatban, 

Hirdetik az hadat minden országokban. 



Azonban Szulimán üle jó lovára, 

S vezéreket magával kihivá dévánra, 

Kertektül nem messzi egy széles halomra; 

Ottan nekik beszélle ilyen formára: 



" Vezérek és basák, ti okos vitézek, 

Kiknek eszek után sok birt népet nézek! 

Ti vagytok tartói én erősségemnek, 

Ti meghóditói pogány kereszténnek. 



Im mi állapatunk, látjátok, miben van: 

Erős birodalmunk henyélést nem kiván, 

Az mit karddal nyertünk, nem tartja meg déván; 

Fegyvert s erős vitézt birodalom kiván. 



Evvel győztük mi meg keresztény világot, 

Az mely inkább kiván fizetni harácsot, 

Hogysem vitéz módon reánk vonjon kardot; 

Evvel böcsültetjük mi musulmánokat. 



Mégis, de nem sokan, kik ellenünk járni, 

Vannak, és mernek is fogokat mutatni. 

Bolondok! nem tudják, hogy jobb megvallani 

Az erőtlenséget, hogysem kárt vallani. 



Az magyarok ezek, kik fej nélkül vannak, 

Mint törött hajó széltül, ugy hányattatnak, 

Miúlta elvévén életét Lajosnak, 

Sokan koronáért mast is vonyakodnak. 



Igaz, nem tagadom, ha eggyesség volna 

Köztök, bizony, nekünk nagy gondokat adna 

Az egynéhány magyar, és megcsorbitaná, 

Fényös koronánkat talán megrontaná. 



De Isten ostora mast szállott reájok, 

Fösvénység, gyülölség uralkodik rajtok, 

Nincs szeretet köztök, sem okos tanácsok, 

Kiért esőben van fényös koronájok. 



Szemlátomást látjuk az Isten irgalmát, 

Mert minekünk szánta magyar birodalmát, 

Mindenkor azután megtaláltuk Tammát, 

Rontsuk mast az magyart s az ű birodalmát. 



Esküszöm én néktek az élő Istenre, 

Mi fényes hódunkra s éles fegyveremre, 

Az éjjel Mahumet én atyám képébe 

Ezeket mind nékem okossan beszélé. 



Az Arszlán vezér is Budárol ir nékem, 

Hogy győzödelemben ne légyen kétségem, 

Im az levelet is hozom előtökben; 

Olvasd hanggal, deák, hadd végyük elménkben." 



Itt is török deák föl szóval olvasván: 

" Győzhetetlen császár, az te rabod, Arszlán, 

Budai fővezér te kegyelmed után, 

Ir alázatossan néked fejét hajtván. 



Ha tudni akarod keresztyének dolgát, 

Azok veszni hagyták magok állapatját; 

Károly gyülésekről gyülésekre magát 

Hordoztatja, s nagyon forgatja hit dolgát. 



Nincs sohul kész hada, s nem is gondolkodik, 

Mint bolond, hogy valaha talán kelletik. 

Ám Maximilian magyarok közt lakik 

Gondviseletlenül, csak észik és iszik. 



Az magyarok penig leghenyélőbb népek, 

Egyik az másikat gyülölik, mint ebek; 

Nincs köztök hadtudó, ha volna is, ezek 

Az tisztviselőnek soha nem engednek. 



Uram, ha vólt módod valaha az hadban, 

Nincsen mast kevesebb illyen állapatban, 

Ugy tetszik, hogy immáron Magyarországban 

Látok vérpatakot, sok kaurt halomban." 



Meghallván vezérek az Arszlán tanácsát, 

Főképpen császárnak elszánt akaratját, 

Senki tartóztatni nem meré az utját, 

Hanem minden vezér javallja szándékát. 



Nem sok üdő mulván az nagy Asiábol 

Sok had érkezék, kik voltak tengeren túl, 

Sok számtalan tatár meotisi tótul, 

Ezek küldettettek chán Praecopitátul. 



Delimán iffiu ezeknek vezérek, 

Fia az nagy hámnak s nagy fejedelemnek; 

Huszonötezer ez, és mind jó tegzessek, 

Sok százezer közül válogatott népek. 



Könnyü had, és bátor és gyors, mint az árviz, 

Ugy tetszik, kezében mindenik halált visz, 

Mert jó lova hátán csak jó fegyverben hisz, 

Nincsen tartalékja, sem tüz, sem sebes viz. 



Azt mondják: Delimán, mikor országokat 

Járt vólna látásért hires várasokat, 

Galatában meglátá az szép Cumillát, 

Cumillát az szépet, Szulimán leányát. 



Cumilla szép haja megkötözé szüvét 

Iffiu Delimánnak, és minden kedvét, 

Egy tekéntet vévé el minden erejét 

Ugy, hogy nála nélkül nem kivánja éltét. 



Akkor haza ment volt, mast szép haddal jütt meg, 

Törődvén, szép leányt miként nyerhetné meg. 

Véletlenül szegény de csalatkozott meg, 

Mert addig elvévé Cumillát Rustán bég. 



Mast már nyughatatlan bánattal áll, vagy ül, 

Untalan szegénynek szeme keservvel fül, 

Mely miát az szüve mint az hideg jég hül, 

Éltével halálban bánatja közt merül. 



Őrizd, Rustán vezér, jól ettül magadat, 

Mert mint dühös farkas, lesi halálodat, 

Az vitéz Delimán nem türheti buját, 

Kitölti, ha lehet, rajtad bosszuságát. 



Az tatárok után öt roppant seregek, 

Azt tudnád távulrul, hogy sivó ördögök. 

Ezek is Drinápolyban elérkezének, 

Sok harcokban forgott vitéz szerecsenek. 



Mindenikben vala hat-hat ezer ember, 

Mindenik hárommal megverekedni mér, 

Lova mint egy madár, maga mint egy tündér, 

Mert oly könnyen fordúl, mint esti denevér. 



Ezek Kazul basra jártak Szulimánnal, 

Ezek Lajost királt megverték csidákkal, 

Vitézek mind eggyik, s nem fegyverderékkal 

S paizzsal födöznek, sem sürü páncérral. 



Ezek előtt mégyen vitéz Amirassen, 

Maga is fekete, lova is szerecsen. 

Az ű kedves lova Karabul, kényessen 

Mellyet ü jártatott had előtt s kevélyen. 



Mondják, hogy Karabul nagy Arabiában 

Széltül fogantatott egy hires kancában; 

Hihető is: szélben, mert nincs sem az lángban 

Oly vidámság, gyorsaság, mint vagyon abban. 



Amirassen után három fő kapitán, 

Eggyik az Olindus, mely okosság után 

Ment mind nagyobb tisztre; végre lett kapitán 

Negyedik részének az szerecsen hadban. 



Siriai király, az okos Menethám 

Küldte másodikat, ez volt szép Hamviván, 

Szerecsenek közül jütt ez Siriában; 

De vala harmadik kegyetlen Demirhám. 



Demirhám, az erős, melynél erősb nem volt 

Sohul, valamelyre Szulimán parancsolt, 

Mert ez gyökerébül nagy tölgyfát kirántott, 

Ököllel agyonvert egy nagy elefántot. 



Ötödik Alderan, bátyja Demirhámnak, 

Volt gondviselője az szerecsen hadnak, 

Ez magyarázója volt minden álomnak, 

És kifejtője Mahumet irásának. 



Ezek után jünnek vitéz mamelukok, 

De szerencsétlenek, mert nincs nekik urok. 

Szulimánnak nem régen lettek hódulók; 

Az nagy s bü Aegyptusban ezek lakosok. 



Kayer bég jün vélek, mellyet szégyenére 

Mehmet Junnus bassának, tett fővezérré 

Az Szulimán császár; mert ű tűle féle, 

S ily nagy tisztre szolgáját vinni nem meré. 



Ezek húszezren jó lovasok vóltak. 

Mert Tommembejtől vitézséget tanúltak; 

És noha külömb nemzetekbűl állottak, 

De okos vezér alatt eggyessek voltak. 



Nem messzi cirkasok, ugyan szomszéd népek 

Mamelukoktul, rendelt seregben jünnek; 

Ezek de lehetnek ötvenkétezerek, 

Mert zincsiek, geták, barstok vannak vélek. 



Magok választottak kapitánt magoknak, 

Eztet hiják hadverő Aygas bassának, 

És bizony nem heában nevezték annak, 

Mert ez volt oka sok nemzet romlásának. 



Aygas bassa után jünnek zagatárok, 

Legbelsőbb Scytiábul való tatárok. 

Hiszik az Alkoránt, de zöld pattyolatok 

Megesmertetik, kik törökök, tatárok. 



Ellepték az földet ezek, mint az hangyák, 

Avagy szélös mezőben az sok kalangyák. 

Mindenütt villámnak csak nyilak és szablyák, 

És mindent rettentnek lobogós kopiák. 



Ezek soha oly helyre nem fordultanak, 

Az mellyet fegyverrel nem hóditottanak, 

De inkább azt mondom, hogy elpusztitottak, 

Valamerre ezek világban jártanak. 



Sőt, mikor törökre ezek támadtanak, 

Csaknem tellyességgel üket elrontották; 

De mi bineinkért rajtunk maradtanak, 

Istentül ostorért mert űk hagyattanak. 



Nám, scita Tamburlan megveré musulmánt, 

Elevenen megfogá Bajazitet, nagy chánt. 

Akkor is láthattuk az Isten hatalmát; 

Csak játékul tartja az emberek dolgát. 



Soha az scitákat senki meg nem verte, 

Sem ű veszedelmeket soha nem érte; 

Mitridates király háborgatni merte, 

De, mondd meg énnekem, mit vihete végbe? 



Hallották rómaiaknak nagy hatalmát, 

Magokon soha nem látták birodalmát; 

Nagy Sándor meglátá scita bátorságát, 

Midőn véve nehezen meg egy kűsziklát. 



Négy táborban ezek járának ékessen, 

Mindenikben vala huszezer tegzessen; 

Eggyiknek parancsol fekete szerecsen, 

Hármának Uldair, Lehel és Turancsen. 



Ki számlálhatná meg az tenger örvényét, 

Vagy Herciniának számtalan levelét? 

Az megszámlálhatná Szulimánnak népét, 

Az is irhatná meg roppant seregeket. 



Mert valaki hallá: haddal megy Szulimán 

Keresztényekre, és megyen sok musulmán: 

Mindenik siete haddal császár után, 

Mindenik gyönyörködik kaur romlásán. 



Mert szép Indus vizén tul török nem lakik, 

Sem ü császárjoknak soha nem adózik, 

Mégis ide jüve király Atapalik, 

Mert látni akarja, keresztény mint romlik. 



Jaj! hova ez az nagy fölyhő fog omlani? 

Mely világszegletre fog ez leszakadni? 

Mely nagy haragját Istennek fogja látni, 

Az ki ezt magára jünni fogja látni. 



Mint eget az fölyhő, ellepte az földet 

Az sok roppant sereg és idegen nemzet. 

Még meg nem számláltuk asiai népet, 

Sem europai hadakozó sereget. 



Budai fővezér meghallá Arszlán bég, 

Hogy ü tanácsábul megbomlék békeség; 

Gondolá, mindenben árt késödelemség, 

De leginkább hadi dologban árt restség. 



Az ü elméje is vala nyughatatlan, 

De okosság nelkül, azért állhatatlan, 

Ü minden dolgában volt igen oktalan, 

Azért is roszuljára minden dolgában. 



Ura hire nelkül sok hadakat gyüjte, 

Mert aval kegyelmét nyerni reménlette, 

Hogyha kaurokat miként megverhetné, 

Vagy valami küvárat tülök nyerhetne. 



Nyilván mondja vala: megszállja Palotát, 

Senki előtt nem titkolja ü tanácsát, 

De kérkedik vala: lerontja bástyáját, 

És elvágja vitéz Turi Györgynek nyakát. 



Azonban dühössen öszvegyüjté hadát, 

Valaki köthetett oldalára szablyát; 

De mind megbővité az vezér táborát, 

Rövid nap számlála tizszer ezer szablyát. 



Megszállá Palotát vezér ennyi néppel, 

Sok ágyuval, elég tüzes mesterséggel, 

Időt nem mulatván, sok ágyulövéssel, 

More bástyát törni kezdé keménységgel. 



Szégyenli az Turi, hogy vagyon kűfalban 

Sáncolva, akarna lenni táborában; 

Mint erős oroszlány nem késik barlangban, 

Mikor fekve találják vadászok abban: 



Kiugrik haraggal, sok erős dárdát ront, 

Vadászt halomban mar, erős hálókat bont, 

Valamerre fordul, piros vért sokat ont, 

Igy Turi cselekszik, töröktül bántódott. 



Jó rendet benn hagyván, maga kétszáz fejjel 

Palotábul jün ki, mind hires vitézzel, 

Törökre ráüte okos merészséggel, 

Sokat bennek levág vitéz keménységgel. 



Istrázsát nem talál, mert bizvást alusznak, 

Éjfélkor vala ez, s békével hortyognak; 

Nem félnek Turitól, és nem is gondolják, 

Hogy ily dolgot magyarok megpróbáljanak. 



Kurt aga legszélről az vár felől vala, 

Bolond merészségből sátorát ott vonyá, 

Ü körülötte háromszáz jancsár hála, 

Azokra Turi György bátran rárohana. 



Csakhamar százötvenöt török elesék, 

Mégis alíg Kurt aga álmábul ugrék, 

Mert estve vacsorán sok huzamost ivék, 

Turi veszedelmére sokat esküvék. 



Mezételen karddal kiszökék sátorbol, 

Kiált segitséget, mellyet vár Arszlántol, 

Kiáltja társait az sátorok alól, 

De mind ennek gondja van nagyobb magárol. 



Szintén immár lóra ugrani akara, 

Hogy Arszlán táborához elszaladhatna: 

Ott éré Tót Balázs s az fejét elcsapá, 

S az ű szép sátorát az magyar megrablá. 



Mély álmában sok jancsár megölettetik, 

De nem messzi álombul halálba ugrik, 

Soknak teli gégéjéből bor kiomlik, 

Mindnyájan részegségnek ott jutalmát veszik. 



Az háromszáz közül tizenöt szalada, 

Azki Arszlán vezérnek erről hirt ada; 

Haragjában ketté ű csaknem szakada, 

Gyorsan kétezerrel a' felé szágulda. 



Thuri immár Palotában bément vala, 

Azért Arszlán vezér ottan nem találá, 

De láta sok törökvért ottan omolva, 

Holttestet, romlott sátort sokat talála. 



Táborában megtére, sokat esküvén, 

Mahomet prophetának arra felelvén: 

Hogy Turit megnyuzatja mindjárt merevén, 

Kurt aga temetésének tisztességén. 



Az szép piros hajnal azomban eljöve, 

Harmattal s világgal földet ékesité, 

Szép gazdagságával mindent örvendite, 

Csak tégedet, Arszlán, megkedvetlenite. 



Azért nagy ágyukkal gyorsan elrontatá 

Az More bástyáját, s földhöz hasonlitá, 

Lovára fölugrék, trombitát fujata, 

Ostromnak az tábort bástyának inditá. 



Mindennap afiumot ü eszik vala, 

Hogy keresztény vérre ü kegyetlenb volna, 

Már maszlagtol vezér reggel részeg vala, 

Ugy hogy nem is tudá, maga mit csinálna. 



Száguld az bástyához, az kapitánt szidja, 

Esti denevérnek és lopónak híja, 

De neki megfelelt Turi György ágyuja, 

Mert jó lovát alatta ketté szakasztá. 



Ha gyorsan jancsárok el nem kapták volna, 

Az másik ágyu is magát lütte volna, 

Gyalázattal azért onnan elszalada. 

Részegségnek mindenkor az az jutalma. 



Az jó hadviselő bor nélkül ellégyen, 

Részegitő eszközt most hozzá se végyen, 

Ha akarja, jó hirén csorbát ne tégyen, 

És hogy ü hada is kárt tüle ne végyen. 



De mivel külömböz oktalan állattol, 

Ki elválik akartva okosságátol? 

Kinek feje teli párával sok bortul, 

Nem tudja megválasztani jót az rosztul. 



Arszlán részeg vala bortul és maszlagtul, 

Kárt és szégyent valla józan kapitántul; 

Kurt agát elveszté, magát nyavalyásul 

Alíg mentheté meg veszedelem alól. 



De az ostromon is kétszáz embert veszte, 

Mert füstölgő szemmel romlott bástyát nézte, 

Mert még bástyán belől két árok födözte 

Palotát, kapitány kit akkor vésete. 



Két jó pattantyust is elveszte az harcon, 

Maga öcsét, Durmist, második ostromon; 

Immár tized napja, hogy hever az sáncon, 

Minden dolga fordúl csak szántalan káron. 



De az Luftis aga igen megijeszté, 

Mert keresztény hadat, hogy siet, hirdeté; 

Arszlán sátorokat gyorsan fölszedeté, 

Félve és rettegve onnan elsiete. 



Ez lén vége Palota megszállásának, 

Ez lén vége Arszlán vezér haragjának. 

Jó hire marada Turi kapitánnak, 

Ezután békesége lén Palotának. 



Szent Iván havának tizedik napján 

Konstantinápolybul megindúlt Szulimán, 

Avval az sok haddal vizeket szárasztván, 

Nagy hegyeket bontván, várasokat rontván. 



Egy fekete szerecsen ló volt alatta, 

De képiró falra szebbet nem irhatna; 

Nem vélnéd, hogy éri földet száraz lába, 

Oly szépen egyeránt s halkan változtatja. 



Véres nagy szemei ugyan kidültenek, 

Száraz fejecskéjén van helye üstöknek, 

Az orra likjain lángos szellők mennek, 

Szája tajtékot vér, mint vizi istennek. 



Magassan költ nyakán fejét alá hajtja, 

Szálos rövid serényét szél hajtogatja, 

Széles mellyel elefántot hasomlitja, 

Körmmel, száraz innal szarvast meghaladja. 



Jámborúl csendeszen császár alatt jára, 

De hogyha az ember fogdosni akará, 

Mint az sebes sólyom, mikor kél szárnyára, 

Vagy ha könnyü evét ugrik fárul fára. 



Ülj vala merevén nagy császár nyeregben, 

Fejér vékony patyolat vagyon fejében, 

Két csoport kócsagtoll alá áll széltében, 

Szakálla merő ősz, halvány személyében. 



Szép arany hazdia függ alá vállárol, 

Az dolmánnya is szintén ollyan kaftánbol, 

Kemény misziri kard függ le óldalárol, 

Mellyet szultán Musa nyert görög császártol. 



Szörnyü méltósággal kétfelé tekinget, 

Könnyen esmerhetni, hogy nagy gondja lehet; 

Ez viszen nagy szüvében lángot és fegyvert, 

Ez keresztény világnak nagy veszedelmet. 



Az sok sürü kopja utánna s előtte 

Sok földet rettenetességgel befödte; 

Azt tudnád, hogy nagy erdő jár körülötte, 

Jancsár, mint az hangya, az földet ellepte. 



Szántalan sok ágyu, az ki kűfalt tör, ront, 

Vonyatik utánna, kivel sereget bont; 

Sok tarack pattantyu, ki keresztény vért ont, 

Golyóbis, puskapor, mindenféle profont. 



Minden ács-szerszámok, nagy erős kötelek, 

Deszkák és vasmacskák, kikbül hidat vernek; 

Tudós Ali Portu parancsol ezeknek, 

Ágyuknak, szekereknek, minden mesternek. 



Sok szekszénás lovak ezek után jünnek, 

Hosszu nyaku tevék és erős öszvérek, 

Bialok, szamárok és ökörszekerek; 

Hat elefánt is jün, kiken sok emberek. 



Megyen császár előtt messzi két mérfölddel 

Hozsa hatvanhárom, pénzt osztnak mind széllel 

Minden nyomorultnak, hogy ezek Istennél 

Szerezzenek szerencsét könyörgésekkel. 



Igazat kell irnom, halljátok meg mastan, 

Noha ellenségünk volt szultán Szulimán, 

Csak aztot kivészem, hogy hiti volt pogán, 

Soha nem volt ily ur törökök közt talán. 



De talán nelkük is bátran azt mondhatom, 

Pogányok közt soha nem volt ez földháton 

Illyen vitéz és bölcs, ki ennyi harcokon 

Lett volna győzödelmes, és sok országon. 



Vitézség s okosság egyaránt volt benne, 

Hadbéli szorgosság nagy szorult ü benne; 

Ha kegyetlenség szüvében jelt nem tenne, 

Talán keresztyén közt is legnagyobb lenne. 



De fiát, Musztafát mikor megöleté, 

Akkor felettébb magát megesmérteté, 

Sőt, maga nemzetivel meggyülölteté, 

Roxa szerelméjért eztet cselekedé. 



Szerencse űvéle nem játszott, mint mással: 

Ha ijeszteni is akarta csapással, 

Vagy had veszésével, vagy más kárvallással, 

Mindenkor állandó volt okosságával; 



Nem hajlott mint az ág, mint kőszikla állott 

Tenger habjai közt, mert magában szállott, 

Ha szerencse neki valami jót adott, 

Nem bizta el magát, föl nem fuvalkodott. 



Ilyen úr s ilyen had jüve országunkra, 

S ily ártalmas fölyhő szálla le kárunkra, 

Mely nemcsak magyarnak elég romlására 

Lett volna; de elég világ rontására. 



Kissebb haddal Sándor birá meg világot, 

Ugy, hogy mind az négy rész hozott néki adót, 

Soha rómajaknak ennyi hadok nem volt, 

Mindazáltal űk is megbirák világot. 



Szorgalmatos vala Szulimán utában, 

Hamar Drinápolybul jöve Fejérvárban, 

Még Drinápolbul küldé előjáróban 

Petrafot, hogy Gyulát szállná meg utjában. 



Petraf nénje fia volt török császárnak, 

És nagy beglérbégje az Görögországnak; 

Szultántól küldetvén négyezer jancsárnak 

Parancsola s huszonötezer kopjának. 



Harminckétezer török megszállá Gyulát, 

Petraf besáncolá az maga táborát, 

Negyven ágyuval kezdé törni bástyáját, 

És földre rontani szép fejér kűfalát. 



Kerecseni László volt benne kapitán, 

De kapitán nevet nagy gyalázatossan 

Hordozta, Gyula várát hitre megadván, 

Magát is, nemzetünket is meggyalázván. 



De vette érdemét rossz emberségének. 

Meglátá igazságát Petraf hitinek: 

Vitézivel együtt fogságban vetették, 

Melyből szabadságokat soha nem érék. 



Esztelen, ki hiszen az török hitinek, 

Főképpen életét ha bizza töröknek: 

Török, megállani szavát, tartja bünnek, 

Főképpen hogyha mit igér kereszténnek. 



Forgasd föl az egész magyar historiát, 

De még az régit is, az görög chronikát: 

Meglátod, hogy török ollyat nem fogadhat, 

Az kit ű tenéked örömest megáll s tart. 



Azonban török császár jünni siete, 

Nem tudja, keresztyénnek ártson mely felé. 

Sokfelé osztatik bölcs s okos elméje, 

Mely várat szálljon meg: Egret, Szigetet-é? 



Akkor az nagy nevü Zrini Szigetvárban, 

Maximiliantul röndölve kapitán 

Volt, Horvátországban és többiben is bán, - 

Ez az, kiről szólni fog én historiám. 



Ez török erejét nem egyszer próbálta, 

És minden harcokban vitézül rontotta. 

Egész Törökország jól esmeri vala, 

Ez miát volt nékik legnagyobb romlása. 



Török táboroknak utólsó romlásra 

Elég volt mondani: Zrini vagyon harcban, 

Mint fölyhő szél előtt siet forgásában: 

Ugy sietett futni török hazájában. 



Az Isten üneki adott oly hatalmat, 

Ellenség előtte mint fövény, elomlott, 

Jól esmerte Isten, hogy hű szolgája volt, 

Azért minden ügyében tűle áldatott. 



Zrini egy hajnalban, az mint volt szokása, 

Valamikor hajnalnak volt hasadása, 

Az szent feszület előtt térden áll vala, 

S igy kezde könyörögni az ű szent szája: 



" Véghetetlen irgalmu szentséges Isten, 

Az ki engem segitesz minden ügyemben, 

Te vagy énnékem győzhetetlen fegyverem, 

Paizsom, kűfalom, minden reménségem. 



Hajts le füleidet az magas kék égből, 

Halld könyörgésemet kegyelmességedből, 

És ne csinálj törvént az én érdememből, 

Hanem véghetetlen irgalmas szüvedből, 



Nem-é tetüled csináltattam földbül? 

Nem nagy bünnel jüttem-é anyám méhébül? 

De te irgalmaddal tisztultam meg ebbül, 

S minden világi jómat vettem kezedbül. 



Uraságot adtál, kivel én megérem, 

S vitéz szüvel áldottál, s van böcsületem 

Világ előtt; nem érhet az én érdemem 

Annyit, mennyi sok jókat tetüled vettem. 



Mert az én érdemem nálad annyit tészen, 

Mennyi vizet kis fecske szájában veszen 

Az megmérhetetlen tengermélység ellen, 

Annyi én érdemem te kegyelmed ellen. 



Mégis én nyomorult háládatlan vagyok. 

Ujabb bünre mindennap sok okot adok. 

Uram, költs fel, kérlek, én mikor szunnyadok, 

Moss meg szent lelkeddel, mert rút, mocskos vagyok. 



Atyáink vétkéről meg ne emlekezzél, 

Sőt minden bünökrül, kérlek, feletközzél: 

Mert tégedet nem holt, hanem ki mast is él, 

Dicsér, és nevedről tisztességet beszél. 



Uram, azt is látod, az pogány töröknek, 

Miként vásik foga az hitetlen ebnek, 

Hogy miként árthasson az keresztyéneknek, 

Csak az az szándékok, miként törhessenek. 



Ne engedd meg uram (noha érdemlenénk ), 

Hogy haragod miát földig törettetnénk, 

Hogy az te szent nevedet ők megnevetnék, 

Mitűlünk, te hol vagy? kevélyen kérdeznék. 



Mutasd meg őnékik, hogy te vagy nagy Isten, 

Hogy te kivülötted máshon Isten nincsen; 

Ki megyen utánnad, nem jár setétségben, 

Hanem viszi útad az örök örömben. 



Nem nékünk, nem nékünk, Uram, tisztességet, 

De szent nevednek adj örök böcsületet. 

Minket azért áldj meg, hogy hijuk nevedet 

Mi segitségünkre, és bizzunk tebenned. 



Uram, te Felségedet arra is kérem: 

Látod, immár az vénség majd elér engem, 

Immár nem lesz oly erő az én testemben, 

Hogy ellenségidet, mint előbb, törhessem: 



Vedd hozzád lelkemet, mely téged alig vár, 

Miként segitséget hadtol megszállott vár; 

Vedd ki én testemből, mellyen vagyon nagy zár. 

Ne sülessze bünöktül megnevelt víz-ár." 



Igy az Isten előtt Zrini esedezett; 

Azért meghallgatá az ő könyörgését. 

Háromszor láttatott Zrininek, feszület 

Hogy hozzá le hajlott, felelvén ezeket: 



" Im az te könyörgésedet meghallgattam, 

Az te buzgó szüvedet mind általláttam, 

Atyai kedvemben ügyedet fogadtam, 

Ne félj, mert nem héában érted megholtam. 



Örűlj, én jó szólgám, mert jól kereskedtél, 

Mert öt talentomodra még ötöt nyertél, 

Világon magadnak koronát kötöttél, 

Mellyet aranyassan Atyámhoz viszed fel. 



Ottan az angyalok téged készen várnak, 

Rendelt seregekben cherubinok állnak, 

Téged jobb kezére Atyámnak állatnak, 

Veled eggyütt örökkén vigadni fognak. 



Hozzám vészem immár az te szép lelkedet, 

Magad is kivánod, s igy jobbnak esmerted; 

De hogy még fényesebb korona fejedet 

Tisztelje, ím néked adok ily kegyelmet: 



Martyromságot fogsz pogántul szenvedni, 

Mert az én nevemért fogsz bátran meghalni. 

Zrini, hallgasd meg most, mit fogok mondani, 

Im te jövendőidet fogom számlálni. 



Szulimán haddal jün az Magyarországra, 

És legelőször is fog jünni váradra, 

Lesni, mint éh farkas, fog te halálodra, 

Hatalmát, erejét veszti Szigetvárra. 



De ő nem fogja te romlásodat látni, 

Mert vitéz kezeid miát fog meghalni, 

Sok ezer töröknek kell ottan meghalni, 

Akkor az te lelked fog hozzám szállani. 



De az te fiad, György, támasztja nemedet, 

Felserkenti fénnyel tündöklő nevedet, 

Mint phoenix hamubul költi nemzetségét: 

Ugy okossággal ez megtartja hiredet." 



Ur Isten, embernek elméje mint fordul! 

Nincs állandó tanács emberokosságbol; 

Ha mit elvégez is ő gondolatjábol, 

Ottan megfordul Isten akaratjábul. 



Szulimán Egerre veté gondolatját, 

Hogy annak el-kidöntse erős bástyáját, 

De hamar az Isten térité tanácsát, 

Hamar megforditá Szigetre haragját. 



Im megmondom okát az ő haragjának: 

Midőn már megparancsolt volna hadának, 

Hogy utjokat Egervár felé tartanák, 

És viselnék gondját Dunán való hidnak; 



Bosznai főbassa Musztafa azonban 

Érkezék szép haddal császár táborában; 

Hires vitéz vala ez Horvátországban, 

Mert erővel bémene Krupa várában. 



Megesmeré császár ennek emberségét, 

Mindjárt néki adá Arszlán vezérségét, 

Meg is hagyá mindjárt, vegye el életét, 

Részeges Arszlánnak, mert látá sok vétkét. 



Jobb lett volna néked, Arszlán, vesztég lenned, 

Urad hire nélkül nem is cselekedned 

Semmit, hogysem bolondúl hadat kezdened, 

S hamis hirrel uradnak fülét töltened. 



De Arszlán nem meré megvárni Musztafát, 

Mindjárt Budán hagyá minden partékáját, 

És nyomozni kezdé császár nagy táborát, 

De ugy is megtalálá maga halálát. 



Császár Mehmet Gujlirgi bassának adá 

Bosznát, hogy siessen oda, parancsolá; 

És hogy arra szorgalmatos gondja volna, 

Valami kárt keresztyén ott ne csinálna. 



Kétezer lovassal Mehmet megindula; 

Nem sok nap mulva érkezék Siklós alá, 

Ottan az szép mezőn táborát szállitá, 

Maga szép sátorát ottan felvonyatá. 



Siklósi Szkender bék hozzá mene gyorsan, 

Mehmetnek köszöne, s így szólla okossan: 

" Uram, tetszik nékem ez csudálatossan, 

Nem veszed eszedben, hon szállottál mostan. 



Vagy azt tudod-é, légy békeséges helyen, 

Ellenség nélkül való szép török földön? 

Nem vagyunk immár drinápoli mezőben, 

De kaur kardjának kitettetett helyen. 



Az keresztény várak nem oly messze vannak; 

Higgyed, Szigetvárban éh farkasok laknak, 

Csaknem éjjel nappal ezt az mezőt járják, 

Még az hóstádban is mieink nem laknak. 



Te jüvetelednek már régen hire van, 

Itten szállásod is pór előtt nyilván van, 

Mellyet ha meghallott szigeti okos bán, 

Fejemet kötöm én, hogy régen lesben van. 



Uram, nem maradhat az török miatta, 

Ha hova vagyon is némellyiknek utja, 

Katona, vagy hajdu azonnal elkapja, 

Vagy fejét elviszi, testét itten hagyja. 



Higgyed, hostádban is meg nem maradhatunk, 

Onnan is lábunknál fogva vonyattatunk, 

Még az várban is nem igen bizvást vagyunk, 

Annyira félelme miát megkábultunk. 



Az szent Mahometért, kérlek uram téged, 

Magadat te itten ne szerencséltessed; 

Hanem inkább én tanácsomat kövessed, 

És az keritésben táborodat vigyed." 



Az lovak az hostádban ott kinn lehetnek, 

Az vitézek penig várban benn férhetnek. 

Kevesebb kár lészen, ha lovak elvesznek, 

Hogysem ennyi sok és jó török vitézek. 



Külemben, uram, magadnak veszélyt keressz, 

De még én fejemre is haragot szerezsz; 

Ennek tanácsodnak hire énrajtam lesz, 

Azért lásd, mit csinálsz, kérlek, hogy el ne vessz." 



Mehmet az keresztényt nem esmeri vala, 

Mert ő nevelkedék mindenkor udvarban, 

És ő hiszen vala bolond Alkoránban, 

Egy török hogy megöl négy keresztént harcban. 



Azért az Szkendernek nem sokat hisz vala; 

Mosolyogva magában, ily választ ada: 

" Köszönöm tanácsodat, Szkender Alboda, 

De megbocsásd, táborom helyét nem váltja. 



Gyalázatos hirrel Bosznában indulnék, 

Ha én itt ez éjjel maradni nem mernék, 

És az semmi előtt oly igen rettegnék, 

Hogy helyt is magamnak itten ne találnék. 



De az lágy fölyhők is engemet biztatnak, 

Mert lá, hogy csak immár essőben állanak; 

Nem lesz módja ez éjjel kicsin csatának, 

Nem hogy lenne járása derekas hadnak. 



De az mely Zriniről beszéllesz énnékem, 

Még nagy Sztambolban is jött hire fülemben. 

Ur Isten, ha nékem lenne oly szerencsém, 

Hogy ez mezőn véle megesmerkedhetném! 



Mert hallottam az ő nyughatatlanságát, 

Kiért az hatalmas császár is haragját, 

Reá fordítani akarta szablyáját; 

De más okok tartóztatták meg boszuját. 



De ő is rákerül valaha az tőrben, 

Mint sokat csavargó róka kelepcében. 

Én pedig ez éjjel lészek szerencsétlen, 

Mert nem látom őtet, s fekszem dicséretlen. 



Szkender, ha akarod, ketten eggyütt háljunk, 

Meleg kávé mellett agg szót kovácsoljunk, 

Osztán mi virattig mind bizvást aluggyunk, 

Mert tudom bizonnyal, kaurt mi nem látunk." 



Szkender igy felele: "Bátor itt maradok 

Éjfélig, uram, körülötted udvarlok, 

És azután osztán várban beballagok, 

Néked nyugodalmas écakát kivánok." 



Igy beszélnek ketten; azonban egy legény 

Aranyos bőr-zofrát földre leteritvén, 

Két szép bársony vánkost az zofra mellé tén, 

Szerecsen tésztával sátort megfüstölvén. 



Vánkosokra ketten ottan leülének, 

Egymást közt sok dologrol beszélgetének, 

Kávét kicsin fincsánbol hörpörgetének, 

Osztán az után vacsorát is evének. 



De az étel után egy szép török gyermek 

Ura hagyásábol az házba belépék, 

Szép gyöngyházos tassán kezében tündöklék, 

Fejét betekerte gyenge patyolatvég. 



Az eggyik válláról szép bársony kaftánnyát 

Lebocsátá, kezdé igazgatni kobzát; 

Ablak felé üle, öszvehajtván lábát, 

Igy kobza szavával nyitá hangos torkát: 



" Miért panaszkodjam, szerencse, ellened? 

Ha bővited mindennap én örömemet, 

Nem szakadsz el tülem, az mint vagyon hired, 

Hogy állhatatlanságban van minden kedved. 



Kikeletkor áldasz az szép zöld erdővel, 

Szerelmes fülemile éneklésével, 

Égi madaraknak sok külömbségével, 

Viz lassu zugással, széllengedezéssel. 



Nem irigyled nékem az én egyesemet. 

Inkább hozzá segétsz, szeressen engemet; 

Soha el nem vészed az én vig kedvemet, 

Neveled óránként gyönyörüségemet. 



Adsz nyáron nyugovást és szép csendességet, 

Szép ciprus árnyékokat, hüvös szeleket, 

Gyönge tűvel varrott szép sátorernyőket, 

Szomjuság-megoltó, jó szagos vizeket. 



Ősszel sok gyümölccsel, citrommal, turunccsal 

Ajándékozsz bőven, szép pomagránáttal; 

Erdőn vadat nem hagysz, mert nékem azokkal 

Bőven kedveskedel, és jó madarakkal. 



De télen, az mikor minden panaszkodik, 

Akkor az én szűvem inkább gyönyörködik; 

Erős fergetegen szűvem nem aggódik, 

Mert szép lángos tüznél testem melegedik. 



És vagyon császáromnál nagy tisztességem, 

Mindenek között vagyon nagy böcsületem, 

El nem fogyhat soha az én sok értékem, 

Van jó lovam, éles szablyám, szép szerelmem. 



De kötve vagy, szerencse, az én lábomhoz, 

Mer elfuttál volna eddig gonoszomhoz, 

Ha volnál szabadon; de rám gonoszt nem hozsz. 

Mert kötve vagy, szerencse, az én lábomhoz ," 



Igy szólla a gyermek. De nagy szigeti bán 

Mehmet jüvetelét póroktol meghallván, 

Nem kérkedik világgal; más gondokban van, 

Jó vitézeket mindjárt öszvehivatván. 



Nyolcszáz lovast válogat, ezer gyalogot; 

Ezekkel, gondolja, visz végben nagy dolgot. 

Jó vitéz lovára maga is fölugrott, 

Maga szép szólgáihoz osztán igy szóllott: 



" Vitézek, nem szükség néktek sokat szóljak, 

És hogy én tinéktek bátorságot adjak; 

Mindenitek ollyan, egy országos hadnak 

Tudna parancsolni, s szüvet adni másnak. 



Emlekezzetek meg sok vitézségtekről, 

Nagy erős próbátokról, szép hiretekről; 

Cselekedjék minden most is oly serényül, 

Az mint eddig cselekedtetek vitézül. 



" Ahon az pogány nép, ül bizvást Siklósnál, 

Boszna felé indult huszonhat zászlóval, 

Nem fél keresztyéntül; beszélli fölszóval, 

Hogy siklósi mezőn mi szégyenünkre hál. 



Azért én vitézim, minden szót fogadjon, 

Senkit az nagy bátorság el ne ragadjon, 

Minden hadnagyátol és éntőlem várjon, 

Hogy talán közünkben zurzavart ne hozzon. 



És noha Mehmetnek van tudatlan népe, 

És véres kardot nem látott bassa szeme, 

De mi ugy gondoljuk, mintha legjobb lenne, 

Minket bizodalom mert rajta vesztene. 



No már, én jó szolgáim, bátran induljunk, 

Urunk JÉZUS nevét háromszor kiáltsuk, 

Az pogány ebektül mi semmit ne tartsunk. 

Mert Isten mi vezérünk s kemény paizsunk." 



Igy indulának el körösztény vitézek 

Eggyütt Zrini gróffal, szép zászlós seregek; 

Délután az óra már ütött kettőt meg, 

Lobognak az zászlók, fénlenek fegyverek. 



De Siklósig ez éjjel nem mehetnének, 

Hajnalhasadásban nem messzi érének: 

Ahón az törökök táborban hevernek, 

De menni akarnak, mert immár nyergelnek. 



Egy mély és hosszu vőlgy fekszik tábor mellett, 

Csaknem az vár éri eggyik szélső végét, 

Az másik peniglen arra, merre Sziget, 

Fekszik, és tart éppen egy fertály mérföldet. 



Szigeti kapitány minden hadaival 

Az vőlgyen felmene okos rendtartással; 

Az vigyázó hallik bástyárol, mint szóllal, 

De az keresztyének vannak hallgatással. 



Vőlgynek másik részén száz lovas maradott: 

Ezek, mihent derékassan megvirradott, 

Csendeszen ballagván mutatták magokat, 

Török tábora felé tarták útokat. 



Jól megláták őket az török seregek, 

De azt vélik vala, hogy pécsi vitézek, 

És hogy az bassához késérőül jönnek, 

Azért ők ezektül semmit nem félének. 



De gyorsan szüvökből az kétség kiesék, 

Mert kard miát ottan sok török leesék. 

Sokat ez kicsin csoport ottan nem késék, 

Ők visszaszáguldva nyomra sietének. 



Rikoltás, kiáltás esék az táborban, 

Azt tudnád, ördögök ugatnak pokolban, 

Felrözzent az bassa, nem késik sátorban, 

Jó lovára ugrék fegyveres páncérban. 



" Ihon már, vitézek (igy szól törököknek ), 

Kit ohajtva vártunk, ezeknek ebeknek 

Vérekben megfesthetjük vitéz kezünket, 

Ihon már az üdő, legyetek emberek. 



Hiszem tolvaj kurvák mit csináltak rajtunk, 

Ide mertek jönni, hon az mi dondárunk, 

Majdan jutalmokat érdemre megadjuk, 

Csak gyorsan utánnok lovakon szágodjunk." 



Ezeket megmondván, maga kirobbana, 

Kezében pörögvén egy szép tollas csida; 

Utánna az dondár, futhat kinek lova; 

Csak az bassa fia nem igen szágulda. 



Ötszáz lovast tartott magánál meg Rézmán, 

Ez volt neve fiának, s jára lassabban; 

Volt okossabb is ez, noha ifiantan 

Kelle veszni szegénnek más bolondságán. 



Meddig Mehmet azokat héában üzé, 

Addig vitéz Zrini az lesbül kijöve, 

És bassa táboráig bizvást elmene, 

Mert senki nem állhatott ottan ellene. 



Vitézeket mind eggyütt csoportban tartá, 

Török táboron kapdosni nem bocsátá, 

Lassan török után renddel ballagtata, 

Siklóstul, tábortul őket kiszoritá. 



Rézmán eszbevette keresztény dondárát, 

Ott átkozni kezdé atyja bolondságát; 

Zrinire emberül térité zászlóját, 

Atyjának izené nehéz állapatját. 



Legelsőben Rézmán Frank Andrást lovárol 

Csidával leveré, s kirántá torkábul; 

Lelke kiment előbb ő meleg testébül, 

Hogysem maga földre esett lágy nyergébül. 



Csillag György zászlóval mellette áll vala, 

Rézmán nagy csidájához erőssen csapa, 

Kemény somfa csidát által nem vághatá, 

Magátol is az csapást nem taszithatá. 



Györgynek mellyén páncér, de az sem tarthatá, 

Mert erős Rézmán szüvén általtaszitá, 

Dárdájával eggyütt életét kirántá, 

Esék le zászlóstul Csillag György hanyattá. 



Csakhamar Solymosit azután leveré, 

Tholnai Dömötört szablyával megölé; 

Vitéz Sárkány Györgynek ottan fejét vévé, 

Ifiu Jurcsicsnak életét elvévé. 



Rézmán igy viselé magát szablyájával; 

De Farkasics Péter erős pallosával 

Nem cselekedik kevesebbet Rézmánnál, 

Mert miatta meghal aga Mehmet Butal; 



Juszup oda-bassát az földre terité, 

Kurtot egy csapással az főldre leveré; 

Te is ártatlanul megholtál mellette, 

Jazichi Ahmet, mert kemény seb levete. 



Iszonyu vérontást nem számlálhatom meg, 

Kit ketten mivelnek, Farkasics, Rézmán bék, 

Mint az eleven tüz, valamerre mennek, 

Mindenütt holttestek halomban hevernek. 



Mindennek vagyon már szemén ellensége, 

Török és keresztény öszve van keverve, 

Halók jajgatása, élők serénysége 

Nagy porral kevereg eggyütt magas égbe. 



Messziről meglátá horvátországi bán, 

Mint bánik népével megdühödött Rézmán. 

Lovát sarkantyuval meginditá bátran, 

Azhon immár népe csaknem futásban van. 



Igy mond: "Hová futtok, ti vitéz emberek? 

Nézzétek, kicsodák, kik tikteket üznek. 

Tehát ennyi keresztényt egy török gyermek 

Megfutamtat mezőben ?" 



Siklós várában-é ti akartok futni? 

Itt akarjátok-é uratokat hadni? 

De az ki engemet fog bátran követni, 

Neki győzedelmet majd fogok mutatni." 



Igy szólla s nem többet; Rézmánra szágulda, 

Annak ismeg kezében van kemény dárda. 

Mikor az jó Zrinihez közellyebb juta, 

Nagy erővel, merészséggel reá hajtá. 



Kemény vasas paizs az hajtást megtartá, 

De az vasa paizst ugyan átaljára, 

De belől páncéron által nem járhata; 

Zrini éles pallossal Rézmánra csapa. 



Meg nem tartá aztot az acélos páncér, 

Kiomlék Rézmának vállábul piros vér; 

Mindazáltal az vitéz török meg nem tér, 

Hanem karddal ismég Zrinihez csapni mér. 



Azonban Mehmet is messziről érkezék, 

Látja, miben vagyon az fia, Rézmán bék; 

Hogyha nem érkezik hamar az segitség, 

Ezennel egy fia éltének lészen vég. 



Mint magas hegyekből leszállott kűszikla, 

Kinek sohun nem lehet nagy tartalékja, 

Nagy sebességgel dül, s álló fákat rontja, 

Bont, tör, merre gördül és semmi sem tartja: 



Ugy Mehmet, fiának látván veszedelmét, 

Valakit hon talál, elvészi életét; 

Öl, vág, ront és szaggat, az ki menetelét, 

Tartóztatni akarja ő sietését. 



De mikor oda jün, fiát halva látja; 

Gondold meg, szüvének vagyon-é bánatja? 

Mint az fene tigris kölkét halni látja, 

Hálóját vadásznak s magát is szaggatja. 



Igy mond jó Zrininek: "Avagy te engemet 

Fiam mellé tészesz s elviszed fejemet, 

Avagy és ezentül kiontom véredet, 

S elevenen megrágom kemény szüvedet." 



Eggyütt illen szókkal az nagy grófhoz csapa, 

Mellyért kemény sisakja ketté szakada, 

És ha basa kardja meg nem fordul vala, 

Az lett volna Zrininek végső órája. 



Az Isten angyala az csapást megtartá, 

Az Mehmet kezében szablyát megforditá, 

Gyorsan az kölcsönért kölcsönt megforditá, 

Mert kardjával eggyütt jobb kezét elcsapá. 



Lovastul kemény földre Mehmet leesék, 

Vitéz Zrini utánna gyorsan leugrék: 

" Mehmet! roszul torlod meg fiad veszését, 

Ezentől késérni fogod fiad lelkét! 



De ne félj, meg nem halsz nagy dicséret nélkül, 

Mert lá, megölettetel Zrini kezétűl." 

Igy mondván kibocsátá lelkét testébül, 

Mert elválék feje kegyetlen mellyétül. 



Mehmet basa halálán megijedének 

Az egész seregbéli török vitézek, 

Már zászlóstul eggyütt futni készülének, 

Mikor őket megtartá pécsi olaj-bék. 



Törököknek hangos torokkal így szólla: 

" Elveszett ama jó vitéz Mehmet bassa, 

Mi penig szaladunk? ez lesz megtorlása 

Ő vitéz vérének, serege futása? 



Mely világ szegletin ti akartok élni, 

Micsodás emberek eleiben menni, 

Holt uratok mellől ha fogtok szaladni, 

És testét fiával akarjátok hadni? 



Ah, ne lásson az ég soha illyen dolgot, 

Hogy illyen kár után török adjon hátat! 

De ti futástokban is nem látok hasznot, 

Hanem hogy vérünkkel fessük kaur kardot. 



Egy reménsége van meggyőzetetteknek, 

Hogy semmi győzödelmet ne reménljenek. 

Nem jobb-é tisztességgel halni embernek, 

Hogysem szemén élni szégyennel mindennek? 



Én, én, ha az ti győzhetetlen szüvetek 

Annyit mér, az mennyit mivelhet kezetek, 

Én lészek dicséretre vivő vezértek, 

Avagy megmaradandó hirrel halok meg." 



Igy mondván ragadá erős kemény dárdát, 

Letaszitá lórul halva Marko Szilát, 

Azután Tót Bencét és egy gyalog vajdát, 

Cserei Pálnak is megsérté az vállát. 



Nem tarthatja magát lovon Cserei Pál, 

Akaratja nelkül az kemény földre száll, 

Ibraim olaj-bég már feje fölött áll, 

Könyörgeni kezde sebes Cserei Pál: 



" Vitéz ember, ne bánts, mert jó rabod vagyok, 

Elég ezüst arany pénzt magamért adok; 

Én Zrini Miklósnak fő embere vagyok, 

Nem sokáig vasat tenálad viselek." 



Kegyetlenül Ibrahim megmosolyodék; 

Monda: "Nem gyönyörködöm az te pénzednek, 

Hadd otthon fiaidnak és gyermekeidnek, 

Anélkül nem szükös tárházam, ha élek. 



Tülem kegyelmet kérsz, Zrini elrontotta, 

Mert kérését Rézmánnak meg nem hallotta, 

Az vitéz bassát is az földön levágta, 

Azért Zrini öl meg téged, ravasz róka." 



Pál végső óráján igen megbusula, 

Kegyetlen olaj-bégnek földrül igy szólla: 

" Ám legyen ez nékem legutólsó óra, 

De te életed életemnek lesz árra. 



Nem sokáig kérkedni fogsz halálommal, 

Nem messzi vár téged is kegyetlen halál; 

Egy erős kéz miát lelked pokolban száll, 

Engem penig menyország vár kivánsággal." 



Nevet kegyetlen vég, akkor hozzá vága, 

Mikor Pál még többet is szólni akara, 

Az éles szablyával gégéjét elcsapá, 

Életét és szavát egyszersmind szakasztá. 



Eggyütt az csapással eztet mondja vala: 

" Az én jövendőmet csak jó Isten tudja. 

Halj meg te azonban, s mondjad menyországban, 

Ibrahim olaj-bég hogy mégyen pokolban." 



Másfelől Farkasics, mint sivó oroszlány, 

Pogány török testet magas halomban hány. 

Megholt őmiatta Durlik aga, Rézmán, 

Bassa kihája is fekszik földet rágván. 



Adatik őnéki tágos és széles út, 

Mert minden előtte, az merre lehet, fút, 

Nem külömben, mikor kilövik, az álgyút, 

Csinál széles nyilást, az mig helyére jút. 



Csak te magad nem futsz, nagy óriás Rahmat, 

Farkasicsra bátran hozod nagy botodat; 

Régen Rahmat elhagyta az maga lovát, 

Gyalog, mint egy torony, hordozza nagy botját. 



Heában, Farkasics, megvárnod ezt karddal, 

Nem árthatsz őnéki kemény pallosoddal; 

És hogyha el nem ejted eztet puskáddal, 

Vagy maga terhével lever, vagy nagy bottal. 



Ottan legelőször puskához ragada, 

Az vitéz Farkasics Rahmatra iránza; 

Nem ijede Rahmat, de nagy bátran monda; 

" Félénk eb, messziről látni akarsz halva. 



Bár pattanyust oltalmadra hozz magadnak, 

Nem árthatsz te avval ennek az Rahmatnak; 

Bár tüzzel állj ellen én buzogányomnak, 

De étke léssz ebeknek és az hollóknak." 



Ottan az Farkasics nagy mellyében löve, 

De magas óriás evvel le nem düle; 

Bottal Farkasicsnak az fejét megüté, 

Félholton lova mellé földre terité. 



Magát is Farkasicsra esni bocsátá, 

Mert seb miát lábon tovább nem állhata; 

Átkozódván magábul lelkét bocsátá, 

Mely testét éltében oly kevélyen tartá. 



Nincs már tartalékja Zrini seregének, 

Mert futnak előtte az török vitézek; 

De ihon jün gyalog kegyetlen olaj-bég, 

Nem akar elfutni, de akar halni még. 



Sisaknak csak az fele vagyon fejében, 

A többi mind eltörött sok ütközetben, 

Szablája eltörött, csak fele kezében, 

Maga lustos porban és keresztény vérben. 



Száz lik van paizsán, száz kopjadarabok, 

Most már környülvették az egész gyalogok 

De mint küsziklának nem ártanak habok, 

Ugy semmit nem tehetnek bégnek gyalogok. 



De mihent Zrini Miklós eztet meglátá, 

Lovon gyorsasággal oda szágultata, 

Vitéz olaj-béget bántani nem adta, 

Mert nagy vitézségét maga is csudálta. 



Igy szólla Zrini: "Adde meg, vitéz, magadat, 

Eléggé mutattad már vitéz voltodat, 

Kiért nem kivánom én is halálodat; 

Vagyok Zrini, ne szégyenld megadásodat." 



Ottan karddarabját az bég elhajitá, 

Zrini nevére szüvét mert meglágyitá. 

Az jó grófnak térdéhez ily szóval futa: 

" Uram, te nevedre bég magát megadta. 



Higgyed, hogy senkinek én másnak magamat 

Meg nem adtam volna, mig birnám karomat, 

Mert vitéz olaj-bégnek mondom magamat, 

Én szép Pécsen tartom mostan lakásomat." 



Ezután az nagy bán trombitát fujata, 

Maga szép seregét mind öszvehivatá, 

Mert az szép nap is már lovait elhajtá, 

Oceanum tengerben mert beusztata. 



Bassa táborában magáét szállitá, 

Szorgos istrázsáit körüle jártatá, 

Ott hált azon éjjel. Mi volt másodnapra, 

Azt bizom negyedik rész historiámra. 



Fut, fárad az ember és kap ez világon, 

Véli, hogy állandó boldogságot adjon; 

Nem hiszi, tövébül szerencse szakadjon 

Markában, s kis édesért száz ürmet adjon. 



Kit gyakran szerencsétlenség messzi kerül, 

Valaha őrá is nagy usurával dül; 

Mentül nagyobb hegyen forgó szerencse ül, 

Annál nagyobb kárral és sebességgel dül. 



Örül az szerencse ember esésében, 

Azért ő elveszi, teszi csaknem égben, 

Hogy gyönyörködhessék nagyobb esésében, 

Mint juhász kűsziklán kűnek görgésében. 



Én tinéktek példát messziről nem adok, 

Noha mennyi hajam van, annyit adhatok: 

Mehmet bassa esetét jól hallottátok, 

Ült magassan s bizott, de lá, lehanyatlott. 



Boldog, az ki jóban el nem bizza magát, 

De kész szüvel várja szerencse forgását; 

Mind jón, mind gonoszon álhatatlanságát, 

Látjuk szerencsének sokféle játékját. 



Ihon most Zrininek jó szerencséje van, 

De még őrajta is ennek hatalma van, 

Ma az törökökön nagy győzedelme van, 

Holnap vitéz fejét meglátjuk karófán. 



Örülsz, Zrini Miklós, törököt megveréd, 

Nem sokáig talán nagy árron megvennéd, 

Hogy ne láttad volna az bassát, Mehmetet, 

Mert halált és romlást csak ez hoz tenéked. 



De nékem nem szabad illyeneket szólnom, 

Mert az ő szent lelke Istennél van, tudom; 

Hogy Szigetvárában meghal, tudta, tudom; 

Azért el nem bizta magát, én gondolom. 



Mert állhatatlan szerencse ajándékját 

Nem más szüvel vette, mint egy piros almát, 

Az kit bánat nélkül mindjárt visszaadhat, 

Avagy ha nem ád is, tudja, hogy megrothad. 



De talán historiánkbul mi kiléptünk, 

És Sziget veszéséről elfeletköztünk. 

Ugy tetszik, terhünket avval könnyebbétjük, 

Ha arrul szólhatunk, kiben van sok részünk. 



Szerencse énvelem is gyakorta mulat. 

Mind édesset, keserüt egyeránt mutat. 

Mulasson bár velem, annyit nem tréfálhat, 

Hogy jól ne esmérjem állhatatlan voltát. 



Azonban az szép nap ő szép harmatjával 

Vidámétá világot ékes voltával; 

Az éjelt elüzé szép pirosságával, 

Mindennek fényt ada sok különb látattal. 



Sok hangas trombita akkor megrivada, 

Sok haragszavu dob tombolva robbana; 

Kiki immár fölült, jó vitéz, lovára, 

Az gyalog rendben áll vitézek módjára. 



Fölült már Zrini is, áll az sereg előtt, 

Sisakján szép strucctoll vér haragos szellőt, 

Mellyét födözi vas, és ád néki erőt, 

Kezében nagy dárda, s igy szól sereg előtt: 



" Kit vártunk Istentül, és szübül kivántunk, 

Ihon, jó vitézek, most megadta látnunk; 

Ihon ellenségünkön jár az mi lábunk, 

Látjátok, Istennek irgalma van rajtunk. 



Vegyünk ezt őtüle nagy háládó szüvel, 

Szolgáljunk is őnéki minden erőnkkel; 

Most az mit cselekednünk hagyott ezekkel, 

Megengedi talán nagyobb ellenséggel. 



Mi holt társainkat is itten ne hagyjuk, 

De érdemek szerint mi temetést adjunk, 

Mert ez lesz nekik utolsó ajándékunk: 

Ilyen jótétünkért Istentül áldatunk." 



Cserei Pál testét ottan lóra tévék, 

Osztán az többit is földrül mind felvévék. 

Két huszan voltanak megholt vitéz testek, 

Ezeket fölvévék keresztény vitézek. 



Vitéz Farkasicsot tévék lecticában, 

Mert meg nem holt vala iszonyu csapásban, 

De ő csak alig élt, mert feje csontjában 

Nincs talán egy is, ki volna ép voltában. 



Az seregek között ezek hordoztatnak. 

Rokoni s társai körülöttük vannak, 

Szép vitéz szókkal sebeseket biztatják, 

Kötözik sebeit, szánják és ohajtják. 



De mind ezek előtt megyen kétszáz lovas, 

Mindenik fegyveres, és mindenik tollas, 

Fénlik mindeniknél páncér, sisak s karvas, 

Mindeniknek hátán egy haragos farkas, 



Nem volt egyiknek is kopjája az harcon, 

Mert inkább hordozott karabint oldalon; 

Most kopját kezében tart, és kopjavason 

Mindeniken török fej ráütve vagyon. 



Kétszáz gyalog osztán ezeket követi; 

Minden maga rabját mellette vezeti, 

Van kecse mindenen, deli tekinteti, 

Vélnéd, lába földet hogy nem is illeti. 



Hat török agának hat lovas az fejét 

Hordozván nagy kopján, gyalog után léptet, 

Ezek után viszik az Rézmán fegyverét, 

Bassa kihájáét és Mehmet bassáét. 



Három párducbürös hadnagy megy azután, 

Azt az három fejet viszik magas kopján. 

Jün pécsi olaj-bék maga ezek után; 

Látod, hogy haraggal ül most is ló hátán. 



Osztán tizenhárom török zászló mégyen, 

Eztet tizenhárom viszi gyalog legény, 

Osztán az dondár is jün rendelt seregben; 

Lobognak az zászlók, vannak nagy örömben. 



Husz nagy nyaku teve megyen sereg után, 

Az basa sátorát hordozzák az hátán. 

Van negyven öszvér is, és bial két hatvan; 

Ez mind nyereség volt az siklósi pusztán. 



Mikor Szigetvárhoz közel érkezének, 

Akkor mind megállnak az rendelt seregek, 

Együtt hálát adván az élő Istennek, 

Háromszor szent nevét hanggal kiálták meg. 



Zrini vitéz lovárul ottan leszálla, 

Az fő hadnagyokkal szentházban ballaga, 

Ott az nagy Istennek sok hálákat ada, 

Mert eztet Istennek ő tulajdonitá. 



Az szentegyház előtt gyalog puska ropog, 

Az bástyán sok ágyu iszonyuan durrog, 

Füst, kiáltás eggyütt magas égben forog; 

Talán az égben is hallják ezt angyalok. 



Az szentegyház előtt egy déván szőnyegre 

Az vitéz holttestek renddel vannak téve; 

Meglátá jó Zrini, az mikor kijüve, 

Igy szólla őnékik ő keserült szüve: 



" Micsodás áldással dicsérjelek tiktek, 

O, keresztény módra megholt vitéz testek? 

Mi édes hazánkért elfogyott éltetek, 

Minket dicsősitett ti vitéz véretek. 



Szűbűl kivánhatom, köztetek fekünném, 

Ti szerencséteket hogy ne irigyleném, 

Mert ültök Istennek ti mostan jobb kezén; 

Légyen hát veletek Isten mind örökkén. 



Talán az az Isten, kinél vigadtok mast, 

Hosszabb útat hagyott nékem, és próbálást; 

Hiszem, nem sokáig ez testem, unalmast, 

Itt hagyom, s meglátjuk menyországban egymást. 



Igy jó Zrini holt szolgáitul bucsuzék, 

Hadnagyival együtt az várban bélépék; 

Ottan eleiben fia, György viteték, 

Melynek az atyjátul ily szép szó adaték: 



" Tanulj, fiam, tűlem isteni félelmet, 

Tanulj fáradságot s kemény vitézséget; 

Mert kell tenéked is követned engemet, 

Sokat járnod s fáradnod, veritékezned." 



Azonban nagy asztalok megvettetének, 

Zrini gróffal vitézek ott leülének, 

Vitéz olaj-béget is abbul böcsüllének: 



Zrini vitézeket mint jó szüvel tartja, 

Kire köszön jó bort aranyas kupába, 

Dicsérvén, viselte hogy jól magát harcban; 

Kit szóval apolgat megajándékozván. 



De mihent jó bor fejeket melegété, 

Kiki gondolatját mindent félre tévé, 

Némely horvát dávorit nagy torkkal kezdé, 

Némely hajdu táncot fegyverrel szökdöse. 



Ki dicséri lovát, ki erős fegyverét, 

Ki társát, ki magát, ki nyert nyereségét, 

Mindnyájan peniglen urok vitézségét 

Fönszóval kiáltják és dicsérik őtet. 



Csak maga olaj-bék szomoru szüvel ül, 

Bánatos gondokban feje csaknem őszül; 

Sok vitéz szók között csak az ő szüve hül, 

Néha nagy bánatjában csak el nem merül. 



Ily nagy szomoruságát Zrini hogy látá, 

Vitéz Ibraimot ily szóval szóllétá: 

" Lágyits meg bánatod, vitéz, ne bánkódjál, 

Mostan te mivelünk bátran egyél, igyál. 



Az mely Isten téged most rabságra adott, 

Módot szabadulásodban magánál hagyott; 

Nincsen szomoruságodra néked okod, 

Hogy most az szerencse veled igy mulatott. 



Mindent cselekedtél, ki tüled lehetett, 

Isten akaratját mássá nem tehetted. 

Nem ugy mint rabomat tartlak én tégedet, 

De mint magátul jütt vitéz vendégemet." 



Felel bék Zrininek, s szemében bátran néz: 

" O, nagy hirü, nagyobb vitézségü vitéz, 

Mely meggyőzettettekre kegyelemmel nézsz, 

Örülök, ide hozott szerencse-szélvész. 



Miért szégyenleném nálad rabságomat, 

Ha te röszketteted török birodalmat? 

Ha te megcsorbitod mi fényes hódunkat? 

Azoknak legnagyobb része vagyok én hát? 



Vitézségemmel is soha nem kérkedem, 

Mert egyedül vitéz mindenható Isten. 

Csak alázatossan Nagyságodat kérem, 

Hogy illyen raboddal jó kegyelmet tégyen. 



Hat mázsa ezüstet váltságomért adok; 

Urnak való lovat néked hatot hozok; 

Vedd tülem jó nevem, kit jó szüvel adok, 

Értékemet ennél mert többet nem tudok." 



" Nem kell nékem pénzed (igy felelt Zrini bán ), 

Aranyam, ezüstem mert énnékem több van, 

Hanem törökök közt egy vitéz szolgám van, 

Annak szabadulását én szüvem kiván. 



Az szolgámat hiják Radován vajdának, 

Vitézségen kivül semmie nincs annak, 

Higgyed, de hallottam, és az ő sarcának 

Nem tesz száma annyit, mint ajánlásodnak. 



Eztet szabadéts meg, osztán mentté tészlek." 

Itten megcsókolá bék kezét Zrininek, 

Mert engedett az ur méltó kérésének, 

Érte rabok mindnyájan lének kezessek. 



Azonban az gyors hir szárnyára felkele, 

Sebessebben szélnél s madárnál röpüle; 

Hir, melynél nincs gonoszb, s mely hamarébb nőne, 

Az mely futásban nagyobb erőt venne. 



Valamerre mégyen, az basa veszését, 

Ezer trombitával hirdeti elvesztét; 

Nem nyugovék, mig nem tölté császár fülét, 

Ama nagy császárét, szultán Szulimánét. 



Szokása szerint is hamissan hirdeté, 

Hogy török várakat török mind elveszté, 

És hogy Gujlirgi bassát Zrini megverte, 

Harcrol egy sem szaladott, mind megölette. 



Császár ily rosz hirben igen megütközött, 

Mert hallván ezeket ugyan felejtközött; 

De tétteti magát, hogy ő nem félemlett, 

És az bassák előtt mutat bátor szüvet. 



Nem hiszi bassának derekas veszését, 

Itélvén Mehmetnek mondhatatlan eszét; 

De hamar kiveté szüvébül kétségét, 

Mert sebes Iszlán hozá bizonyos hirét. 



Harcrol csak aliglan Siklóstul szaladott, 

Hozott magával is derék bizonyságot, 

Mert hegyes kopjavas hátában maradott, 

Fején két seb; Iszlán császárnak igy szóllott: 



" Uram, ki Oceanum tenger vizével 

Határoztatod nevedet s az egekkel, 

Kivánnám, hogy hozzád jühetnék jobb hirrel, 

Hogysem az kit kell hoznom kételenséggel. 



Tajeléri Mehmet, az te vitéz basád 

Akarván próbálni üdőtlenül próbát, 

Siklósnál megszállitotta volt táborát, 

Elveszté azt, vitéz fiát is, és magát. 



Az Zrini kardja ezt mind megemésztette, 

Nem vélem, közülünk sok elkerülhette; 

De végvárakban is oly ijedést vete, 

Csaknem pusztán vagyon némely körülette. 



Én magam csak alig és futva szaladtam 

Bizonnyal az bassát s fiát halva láttam 

Pécsi olaj-béget kaur kézben hattam, 

Mindent megemésztett az kaur kard, uram." 



Császár öszvehivá mindjárt vezéreket, 

Mihent bizonyossan érte ily hireket; 

Mond nekik: "Mi máshun nézünk ellenséget, 

Addig az horvát bán, nézd, miként ront minket 



Mindnyájan csufságra bizony méltók volnánk 

Ha ezt mi Zrininek mostan elhallgatnánk, 

Most kezünkben vagyon mi büntető pálcánk, 

Hagyjunk békét ártatlan Egervárának. 



O, mely nagy büntetést fogok rajtad venni! 

Miképpen fogtok véretekkel fizetni! 

Te legelőször, vakmerő horvát Zrini 

Fejeddel Tajelérit fogod fizetni. 



Azért, én bassáim, mindjárt az hadakat 

Visszahivassátok, az kik sebes Dunát 

Én parancsolatombol általusztatták, 

Mindjárt vissza zászlókat hozzám forditsák." 



Szokolovics Mehmetnek megparancsolá, 

Ez legfőebb s kedvesebb vezére vala; 

Hogy Kadileschernek ezer juhat adna, 

Ő Isten nevében sasoknak osztatná. 



Ezer juhat vágata puszta mezőben 

Kadilescher, s eggyet sem hagya bőrében; 

Ez vala szultánnál igen böcsületben, 

Mert vala ő főpap és érsek hitekben. 



Szálla sok sas földre, s az barmot ellepé, 

Rút horgas orrokkal azt szaggatni kezdé; 

Szántalan sok holló kákog mindenfelé, 

Tolvaj kánya, lopó héja van keverve. 



De csudát én tinéktek mondok ezennel: 

Ihon jün egy nagy sas haragos körmével, 

Hasomlit ördögöt feketeségével, 

Bialt nagyságával s rettenetességgel. 



Háromszor kerülé szárnyon az juhokat, 

Szárnyait mozgatván mint gállyavitorlát; 

Végre aláforditá sebes sugárát, 

Elkergeté, üzé mind az madarakat. 



Mikor már egy sem volt, akkor ő leszálla 

Az sok dög között kegyetlenül sétála; 

De ő csak egyiket is meg nem kostolá, 



Kadilescher ezen igen megijedett; 

Tudja, jövendője ennek nem jó lehet. 

Igy szóllitá meg Szokolovics Mehmetet: 

" Hajts meg, uram, hajts meg szómra te füledet! 



Noha néked nékem sokat nem kell szólnom, 

Mert ezt az jövendőt általérted, tudom; 

Menésünket Szigetre én nem javallom, 

Mert madarak által Isten tiltja, látom. 



Látád, saskesellő mint üzé aprókat, 

De még az sem bántá az nyuzott juhokat. 

Bizony ez jelenti az császár haragját 

Miránk, hogy meg nem veheti Szigetvárát. 



Üzni fog bennünket erővel ostromnak, 

Fogunk futni előtte, mint hollók sasnak; 

Magának sem mondhatok jót az császárnak, 

Mert elveszténk ködben röpülését sasnak. 



Mikor Egervárra hamaliát hántunk, 

Ugy mutatta, valamint kivántuk magunk: 

Egervárban ülni fog az mi császárunk, 

Magunk is szerencséssen mindnyájan járunk." 



Mindezeken sem ijedt az nagy Szulimán, 

Mutat bátor orcát Mehmetnek sátorban; 

Szüvében, nem tudom, ha mint szájával van, 

De bal jövendőket nevet meggugolván. 



" Mi ugy cselekedjünk (monda az Mehmetnek ), 

Mint tudunk legjobban, s mint vitéz emberek, 

Többit akaratjára hagyjuk Istennek, 

Éhtelen madarak minket nem ijesztnek. 



De mi számunkra jobb jövendő nem lehet: 

Tudd-é vitéz szolgám, Szokolovics Mehmet, 

Miért az sok madár az dögbe nem evett? 

Vár keresztény testbül mert hamar jobb étket. 



Holnap ha Isten egészségünket adja, 

Légyen készen mindennek nyeregben lova, 

Induljon Istennek szerető tábora, 

Vagyon Mahometnek mireánk nagy gondja." 



Elnyugvék az szép nap csendesszen azonban, 

És nem igen sokára lén éjféltájban, 

Illyen nagy történet esék az táborban: 

Két fene ló megszabadult egy sátorban. 



Kifutának sátorbul nagy harcolással, 

Sátorköteleket szaggatnak rugással, 

Tipornak már mindent nehéz vas lábokkal, 

Az egész tábort fölfutnak gyorsasággal. 



Kinek fejét nyomják fekve, kinek hasát, 

Rá szaggatják, döntik kire az sátorát; 

Ki jajgat, ki fegyvert kap, biztatja társát, 

Mindnyájan gondolják kaur csalárdságát. 



Nem tudom, mellyiktül, egy szózat kijőve: 

" Ha most bán Zrini Miklós jelen lehetne, 

Hitemre mindnyájunkat öszvekeverne; 

Az Isten ne adja, hogy Zrini itt lenne !" 



Iszkender Talismán hallá Zrini nevét, 

Nem hallá szomszédnak az többi beszédét, 

Véli bizonyosnak Zrini ott lételét, 

Fut, bujik mindenütt, nem tarthatja szüvét. 



Kiált török barát: "Zrini rajtunk vagyon, 

Láttam szemeimmel; bár minden szaladjon !" 

Fut, az ki ezt hallja, kevés, ki maradjon, 

Az ki bátorsággal szablyához ragadjon. 



Fölzöndült az tábor, minden felől futnak, 

Némellyek egymás közt igen vagdalkoznak, 

Esmeretlen népek ha öszvetalálnak. 

Kiki maga társát alitja kaurnak. 



Az ki káurt kiált, ottan fejét vészik, 

Mert bizonnyal káurnak őtet itélik, 

Rettentő kiáltással tábor megtelik, 

Embert, lovat, sátort magok közt keverik. 



Már Murtazán basa kiment az táborbul, 

Hogy megnézze, lássa, történt ez mi okbul: 

Vannak harminc százan ezek mind lovasul: 

Kiküldetnek Szokolovics bassátul. 



De már Aigas basa, cirkasok hadnagya, 

Mivel rend rajta volt, tábort körüljárja. 

Volt tizenháromszáz az ő jó lovassa, 

Mikor sötétségben Murtazánt meglátá. 



Véli, hogy ez légyen az káur csoportja 

Kevés bátor szóval vitézit biztatja, 

Az maga csoportját törökre inditja, 

Nem kérdez, nem is szól, csak haraggal vágja. 



Nagy erős dárdával sokat földre vere, 

Mert neki mindenik ez esmeretlenje. 

De nem állhat Aigasnak senki ellene, 

Erős ő maga is, s van vitéz serege. 



Szalad a Murtazán vissza mind népestül, 

Szalad nagy serege nagy-dicséretlenül, 

Aigas az Murtazánt eléri népestül; 

Nézi, véli: légyen hadnagy káur közül. 



Buzogánnyal Murtazánt erőssen üté, 

Akaratja ellen az földre teritté; 

De nem bántja, tüle hogy nyelvet vehetne, 

Kötözve egy tüzhöz sietve viteté. 



Ily zöndülést hallván az Szulimán császár, 

Szántalan lovassal az tábor között jár, 

Vagyon körülette sok jó puskás jancsár; 

Nézi, honnan lehet köztök ily zurzavar. 



Zrinitül ő nem fél, mert tudja bizonnyal, 

Madár sem jühetne ily hamar szárnyával; 

Azért mindent biztat, az kit futva talál, 

Végre csöndeszedvén, egy kis tüznél megáll. 



Hát ihon Murtazánt hozza Aigas basa, 

Hogy megnézné tüznél, ki légyen, akarja; 

Szerencsére talált ottan az császárra, 

Messziről esmérvén császárt, néki szólla: 



" Im hatalmas császár, Zrinit hozom néked, 

Egy bot-ütésemnek eztet köszönheted." 

De Murtazán kiált: "Hát ne bánts engemet, 

Török vagyok én is, esmérlek tégedet." 



Aigas Murtazánnak nézi bátran szemét; 

Mond: "Bizony nem érdemled az török nevet." 

Ily szókkal oldozá meg kötözött kezét; 

Nem meri Murtazán felemelni szemét. 



Ott Aigás császárnak, mint járt, megbeszéllé, 

Murtazán mint futott, és miként kötözé, 

Az törökökben is hogy sokat levere, 

Mert nem tudják vala az jelt s nem esméré. 



Vitéz Aigás nagy tisztességben marada, 

De Murtazán, mivel szégyennel szalada, 

Az vitézek előtt vala gyalázatban, 

Császár visszatére csendesült táborban. 



Török háromezer elveszté életét, 

Mert Aigas ezeret vága, Murtazánét; 

Ki maga futásban szakasztotta fejét, 

Kinek puska szaggatta mellyét és fejét. 



Elég nagy gondja volt az vitéz basáknak, 

És még magának is az okos császárnak, 

Hogy az fölzendült népet megcsillapitsák; 

Ám nehezen, későre, megcsillapéták. 



Egyfelől Szulimán van nagy készülettel, 

Másfelől horvát bán várra gondot visel, 

Megtölt szorgos füle már császár hirével, 

Hogy jün romlására minden erejével. 



Áll rettenthetlenül Zrini nagy gondokon, 

Mint nagy tornyos küsziklák magas Késmárkon; 

Heába küszködnek nagy szelek azokon, 

Erejeket vesztik heában ostromon: 



Ugy Zrinit nem ijesztheti gond, sem rettentés, 

Ha Atlas leromlik, ha az nagy ég leés; 

Mert állhatatosra az félelem nem és, 

Az ki igaz üggyel s jó szüvel fegyveres. 



Hadnagyokat, vajdákat előhivatá, 

Az vitézlő rendöt mind elől állatá; 

Mikor eggyütt lenni őket mind meglátá. 

Ily szókkal hozzájok bölcs száját megnyitá: 



" Nem véletlen dolgot szerencse ránk készit, 

Nem teszi váratlanul ránk, az kit épit; 

Kit nagy szüvel vártunk, vitézek, vagyon itt, 

Had, fegyver előttünk, mellyet pogány készit. 



Hatalmas török császár szultán Szulimán 

Huzza ránk haragját, mint dühös oroszlán, 

Minket elveszteni és rontani kiván, 

Vagyon reménsége szántalan sok hadán. 



Minden reménsége az sereg sokaság, 

Hatalma, ereje szántalan jancsárság, 

Biztatja veszélyünkre sok számu lovasság, 

Sok világszegletről öszvegyült pogánság. 



Nem gondolhatjuk azt, hatalmas vitézek, 

Hogy az mi kezeink, bár készek s kemények, 

Véghez ily rettenetes próbákat vittek, 

Mellyekért tisztelnek minket az emberek: 



Nagyobb erő volt az, mert az nagy Isten volt, 

Az ki miérettünk hatalommal harcolt, 

Kezünknek erőt, szüvünknek bátorságot 

Csinált, és az pogánytul elvette aztot. 



Ihon mit cselekedett értünk Siklósnál 

Az kegyelmes Isten számtalan tatárral: 

Mint az terhes fölyhő, jütt ránk sokasággal, 

Minket kész prédának tartott ő magánál. 



Az Isten azoknak elrontá rendeket, 

Megtompitá nagy szüvöket s fegyvereket, 

Azért nem akarának várni bennünket, 

Vágtunk le őbennek kétszer két ezeret. 



Előbb elfogy éltem, oh, erős vitézek, 

Hogysem kimondhassam kegyelmét Istennek, 

Most sem hágy el nagy hatalmu keze tiktek, 

Ti is ő szent nevéjért serénkedjetek. 



Mindenfelől ránk néz az nagy keresztyénség, 

Mi vitéz kezünkön van minden reménség, 

Soha még mireánk nem jütt rut szégyenség, 

Azért rakva hirünkkel föld, tenger és ég. 



Mostan megnevelnünk kell az mi hirünket, 

Avagy tisztességgel végeznünk éltünket; 

El nem rontja üdő cselekedetünket, 

Valamig világ lesz, és lát ember eget. 



Az is minekünk nagy tisztességünkre van, 

Hogy maga ellenségünk szultán Szulimán, 

Kit mi ha meggyőzünk, mint reménségünk van, 

Világbiró császárt meggyőztük az harcban. 



Harcolnunk peniglen nem akarmi okért 

Kell, hanem keresztény szerelmes hazánkért, 

Urunkért, feleségünkért, gyermekinkért, 

Magunk tisztességéért és életünkért. 



Előbb halva lássa pogány eb testünket, 

Hogysem elveszessük megszámlált kéncsünket, 

Hogysem ő porázon hordozzon bennünket, 

Szabadságunkkal eggyütt rontván hirünket. 



Ez a' hely s ez az vár légyen dicsőségünk, 

Avagy madár gyomra mi koporsóhelyünk. 

Mindenképpen emberek s vitézek legyünk, 

Ugy marad meg örökkén az mi szép hirünk. 



Fejem fennáltáig lészek én veletek, 

Esküszem seregek élő Istenének! 

Kivánom, hogy ti is igy cselekedjetek, 

Éles szablyát kézben tartván esküdjetek." 



Vitéz Zrini szavával megbátorodtak, 

Az egész szigetvári vitéz leventák 

Előtte megrendelt seregben állottak, 

Mezételen fegyvert kezekben tartottak. 



Mint mikor az fölszél Késmárkbul kiszakad, 

Ama sürü fenyős erdő közben akad, 

Támaszt zugást nagyot, nem reked s nem lankad, 

Hajol előtte lágy, és kemény ág szakad: 



Illyen nagy zöndülés esék ő közikbe, 

Mert fölforr az haragos vér mindenikbe, 

Kivánja mindenik: ellenség vérébe 

Hamar kezét fösthesse, és az szüvébe. 



Ott Farkasics Péter (mert meggyógyult vala 

Abbul csapásbul, kit Rahmattul nyert vala) 

Szablyát hüvelyéből gróf előtt kiránta, 

Az egekben nézve igy esküszik vala: 



" Halld meg te, igaz Isten, én beszédemet, 

És te, o, vitéz gróf, én esküvésemet! 

Hazámért kéméllem hogyha életemet, 

Ha vigan nem ontom, a' hol köll, véremet; 



Hogy ha, meddig élek, elhagyom uramat, 

Vagy gondolok az hely ellenpractikákat: 

Isten, bosszuálló köveddel magamat 

Üss meg, és lelkemet vesd pokolban hanyatt." 



Volt Farkasics Zrininek főkapitányja, 

Ő serege kétszázharmickettő vala, 

Mindeniknek páncér, karvas és sisakja; 

Mindnyájan fölszóval igy esküsznek vala. 



Mihant félre álla az vitéz kapitán, 

Jün százötven karddal Novákovics Iván; 

Haragos tigrisnek vagyon bőr az hátán, 

Kegyetlen sastoll van szegezve paisán. 



Novák Debeljáknak nemzetiből való, 

Cselekedeteivel is bizony hasomló, 

Törött lába alatt sokszor török zászló, 

Hevert ő alatta sok török, sok holt ló. 



Száz meztelen szablyát Dandó hoz ez után, 

Maga van előttök, jár mint egy oroszlán, 

Ez is ugy esküvék, félre álla osztán, 

Utánna érkezék százzal Orsics István. 



Ennél nem szülhetett anya mérészebbet, 

Erős testtel biró sem termetessebbet, 

Azt tudnád, hogy Márs jár, mikor látod őtet, 

Sokszor szemeivel törököt kergetett. 



Jün Szecsődi Máté, nagy tarka kecsével 

Befödözve magát, és páncér fegyverrel, 

Nagy meztelen pallost tart erős kezével; 

Megesküvék ez is száz erős legénnyel. 



Hát Alapi Gáspár négy ötven szablyával 

Jün, van befödözve párducnak hátával, 

Vitéz módra ékes szép daru tollakkal, 

Bővölkedik vitézséggel s okossággal. 



Jüsz te is, kegyetlen Radován Andrián, 

Mert urad kiváltott az olaj-bég sarcán. 

Higgyétek, nem fenébb ennél az oroszlán, 

Mikor török seregben keveredve van. 



Küldött már hatszázat törököt pokolban, 

De még küld ezeret, van ollyan szándékban, 

Száz seb vagyon testén, mellyet nyert harcokban, 

Nem régen legtöbbet, hogy esék fogságban. 



Ihon Stipán Golemi rettentő testtel 

Lépik, mint egy halom, rettenetességgel; 

De ennek nem árthatni soha fegyverrel, 

Mert keményebb bőre vasnál s kemény kűnél. 



Im Bata Péter is deli öltözettel 

Jün eggyütt haragos Patatics Péterrel, 

Papratovics Farkas jün könnyü testével; 

Ez mindenik vala száz-száz jó legénnyel. 



Maga Kobács Miklós kétszáz legényt vezet, 

Mert hadnagy Cserei Pál társa elveszett. 

Bizony ezeret is ez méltán vezethet, 

Mert ravaszabb nálánál hadban nem lehet. 



Jün Balázs deák is nagy Győri Mátyással, 

Medvei Benedek hatalmas Bikával, 

Mondom, bizony hatalmas Bika Andrással, 

Ki lovat s törököt öl csak egy csapással. 



Geréci Berta is ötven legént vezet, 

Mert többi Olaj bék keze miát veszett; 

Maga is Geréci fején sebesedett 

Legutolsó harcon, kiben basa veszett. 



Juranics Lőrinc is zászlótartó vala, 

De nem régen történt vajdája halála, 

Azért érdeméért tevék most vajdává, 

Mert sok vitézségét harcokon mutatá. 



Iffiu Juranics, melynél szebb iffiat 

Soha az nap szeme világon nem láthat, 

Vezet maga után ez két ötven szablyát, 

Orostoni Péter utánna más százat. 



Hoz Horvát Radivoj száz legényt ez után, 

Eztet százzal követi Bajoni Iván; 

Guszics András százzal az ő nyomába van, 

Ez megtartá Zrin-várát töröktül bátran. 



Ihon Deli Vid is, törökök ostora 

( Mert tanitja üket gyakor szaladásra ), 

Jün maga ez utól hatalmas leventa, 

Véle jün haragos ötször ötven szablya. 



Kevés hasomlitanom ezt oroszlányhoz, 

Mert hasomló hadverő haragos Márshoz; 

Látszik az szemén, is hogy halált s lángot hoz, 

Ez négy ölni vas dárdát kezében hordoz. 



Selyem páncér ünggel öltöztette testét, 

Nagy nyusztbőr kápával befödözte fejét, 

Azon kerecsen szárny mutatja szépségét, 

Egy nagy nehéz paizs sulyositja kezét. 



Nagy mamuz az lábán kemény földet szántja, 

Kemény fringia-kard oldalát támasztja; 

Ez volt szigeti leventáknak virágja, 

Bölcs, erős, gyors, haragos, mikor akarja. 



Ezek mind esküvének szigeti grófnak, 

Hogy véle az várban meghalni akarnak, 

És hogy ó mellőle holtig el nem állnak, 

Hanem hivek lesznek néki s az országnak. 



Mustrát elvégezvén szorgalmatos Zrini, 

Várnak állapotját kezdé látogatni, 

Ágyukat bástyákra rendel felhuzatni, 

Fegyvert vitézeknek és port osztogatni. 



Mindenféle profontot, hadi szerszámot, 

Bort, kenyeret és hust, és elegendő sót, 

Sok kapát, lajtorját, mindenféle ásót, 

Tüzes mesterséget, föcskendő tüzótót, 



Sok deszkát, taligát és égni való fát, 

Salétromot, kénkűt s égett mogyorófát, 

Sok kemény tölyfábul temerdek gerendát; 

Egy szóval, az mi kell várnak, mindent hozat. 



Meghagyá azután: senki ellenséggel 

Beszélni ne merjen, az pogány törökkel; 

Mert ha találtatik, megfizet fejével, 

És nem lészen néki semmi kegyelemmel. 



Istrázsákat osztán körül az palánknak, 

Hogy mind éjjel-nappal eztet renddel járják. 

Futnak, szorgoskodnak az sok vitéz vajdák, 

Magok személyek szerint várat vigyázzák. 



Mikor mind ezeket Zrini vivé rendben, 

Mikor hivatalját tudja immár minden, 

Tartozása szerént irá egy levélben 

Magyarországi királynak ilyenképpen: 



" Vagyon immár két heti, Felséges Uram, 

Hogy az török császár késziti kardját rám. 

Bizonyos emberimtül eztet hallottam, 

Azért Felségednek ezt tudtára adtam. 



Az mint lehetett is, készültem mindennel, 

Vitéz szolgáimmal, mindenmód fegyverrel, 

Szorgos vigyázással és minden jó renddel; 

Vége szerencsének de vagyon Istennél. 



Irhatom bizonnyal aztot Fölségednek, 

Hogy provideáltam Sziget szükségének. 

Ha kézbül maradást rendelt Isten ennek, 

Ez tartja meg, az mely ir te Felségednek. 



De félek, más véget tett Isten ez várnak, 

És az várral eggyütt az te hű szolgádnak, 

Mint fövénynek mondják mert számát pogánnak; 

Azért csak kűvel is itt beburithatnak. 



De csak az te fejed legyen egésségben, 

Örömest meghalok én ebben Szigetben. 

Kérem Felségedet, hogy emlekezetben 

Fiaim légyenek nálad, s kegyelemben. 



Mostan én örökkén bucsuzom tetüled, 

Mert tudom, nem látom soha Fölségedet, 

Azért, ki teremté földet és az eget, 

Az az mindenható Isten légyen veled." 



Elvégezvén levelét, bepecsételé, 

Osztán fiát, Györgyöt, szépen megölelé, 

Okossan, röviden néki igy beszélle, 

Az gyermek atyja szavát igen fülelé: 



" Fiam, én utolszor most látlak tégedet, 

És azért is áldom az én Istenemet, 

Hogy hallanod hagyta végső beszédemet; 

Halld meg fiam, kérlek, az én intésemet. 



Fiam, annak szolgálj és járj azon uton, 

Kit fia Istennek rendelt ez világon, 

Ez ád néked erőt az török pogányon, 

Ez ád jó szerencsét ezen a világon. 



Osztán emlékezzél az én sok próbámrol, 

Ne légy, mint elfajzott galamb kemény sastul, 

Karddal te keressed hiredet pogánytul, 

Mondhassák, igazán fajzottál Zrinitül. 



Ezt az levelemet vidd gyorsan királyhoz, 

Tudhasson idején készülni az hadhoz, 

És nyulni jó móddal az ország dolgához, 

Mert sietséggel jün Szulimán az várhoz." 



" Kemény szivü atyám, mit kegyetlenkedel? 

( Igy iffiu Zrini az nagy bánnak felel) 

Engemet magadtul kergetni akarsz el, 

Hogy tüled elváljak örökös üdővel? 



Nem igy fia sasnak én igaz sas lészek, 

Hanem elfajzott veszteni való kölök, 

Ha én halál előtt oly igen félemlek, 

Kit vig szüvel keressz, én aztot kerüljek ?" 



De atyja igy felele okos elmével: 

" O, nagy szüvü gyermek, s teli bölcsességgel! 

Mennyire bővölködöl te keménységgel, 

Annyira tüzedet illik óltanom el. 



Nem mienk az lélek, hanem az Istené, 

Te fogsz-é kedvedre sáfárkodni véle? 

Tarts meg, fiam, magadat nagyobb szükségre, 

S szegény romlott hazánknak jobb üdejére. 



Szükség, hogy én itten végezzem napomat, 

Mert Isten rendelte itt végső órámat, 

Most utolszor mutatnom kell mivoltomat; 

Kövessed, mikor kell, te is nagy próbámat." 



Szulimán Harsánhoz már érkezett vala, 

Harmadnap táborát ott megnyugasztalá. 

Onnan követeket magátul bocsáta, 

Kik menjenek Zrinihez Sziget várába. 



Vala igen okos Halul bék beszédben, 

Oly szépen folyt szava, mint ha kevert mézben 

Volna, s az másiknál magá csendeszebben 

Viselte is magát, és sokkal bölcsebben. 



Az másik Demirhám volt Arabiábul, 

De tetszik, mint egy vad puszta Libiábul, 

Vakmerő kegyetlen nem lehet ily sohul; 

Minden igazságát veti csak szablyábul. 



Ennél vadabbat az föld sem teremthetne, 

Bár ha újabb boszuval óriást szülne, 

Az ki az nagy egekre hegyekkel lünne, 

De mégis vadabb Demirhámnál nem lenne. 



Ez szerecsen hadnak kapitányja vala, 

Ötödik részének, s igen erős vala, 

Ezt csak ijesztésért császár küldte vala, 

Mert az követséghez ő semmit nem tuda. 



No, ezek Szigetvárhoz elindulának, 

Mikor osztán kapukhoz közel jutának, 

Egy ágyu-lövésnire ők leszállának, 

Fegyvert szolgáiknál ottan elhagyának. 



Zrini öszvehivá mind az vitézeket, 

Mert már régen hallotta az követeket; 

Piacon hallgatá meg az követeket, 

Maga körül állitá az vitézeket. 



Demirhám nem igen böcsüllé meg őket, 

Mintha nem gondolná látni vitézeket; 

De Halul mellyére tevé az két kezét, 

Alázatossággal monda, hajtván fejét: 



" O, JÉZUS hitin valóknak szép csillaga, 

O, ily vitézeknek érdemes hadnagya 

Egyedül! mely ország próbádat nem tudja? 

Mely világrész vitézségedet tagadja? 



Hon az meleg hajnal pirossan feltetszik, 

Hon az sötét estve tengerben enyészik, 

Hon az északtenger magában küszködik: 

Hired mindenütt van, s mint nap, ugy tündöklik. 



Csudául mi halljuk nagy vitézségedet 

Mindnyájan, urunk is az te jó hiredet 

Szereti hallani, cselekedetedet, 

Szeret magadat is, ha nem is hitedet. 



Ű kívánsága ez: ez várat kezében 

Adjad, és ne bizzál nagy keménységedben, 

Haszontalan harag, az ki nincs erőben; 

Esztelen, ki kiván, az mi lehetetlen. 



Ha bölcs vagy, szükségbül tehetsz magadnak jót, 

Nagyobbtul magadra nem csinálsz haragot: 

Alázd meg magadat, add meg ezt az várat, 

Mellyet semmiképpen többöl meg nem tarthatsz. 



Bizol-é németben, te okos horvát bán, 

Hogy hamar segitséget küld néked talán? 

Német, mely tégedet az föld alatt kiván 

Lenni, segítséget hoz kárával talán? 



Ki nem esmérheti német barátságát? 

Leginkább magyarhoz gonosz akaratját? 

Hogy gyülöli német az magyar katonát, 

Ha akarod, adok néked ezer példát. 



De bár az ugy légyen, eljüjjön az német, 

Rákháton tinéktek hoz ő segitséget, 

Elvesztitek akkor kedves éltetöket, 

S ők török kezében találják Szigetet. 



Ezt szultán Szulimán, mivel szeret téged, 

Izente álltalunk, vitéz Zrini, néked. 

Ihon jün maga is, egy millio népet 

Hoz el romlásodra, ha szavát megveted." 



Itt hallgata Halul, és esék zsibolygás 

Az erős vitézek közt, és zúgolódás; 

Jól esméri Halul, hogy nekik unalmas 

Az illen követség és az vármegadás. 



Horvát bán megnézé az sok jó vitézét, 

Osztán követekre forditá az szemét; 

Mindnyájan hallgatnak, várják bán tetszését; 

Ő nagy méltósággal elkezdé beszédét: 



" Jó követ, okossan nékünk megbeszéléd, 

Lágyon s haraggal is urad követségét; 

Szép szóval kitévéd urad szeretetét, 

Kit mihozzánk hordoz, és az ő jó kedvét. 



Hol penig Szigetvárat nevével kéred, 

Jó követ, tudnod köll, az mit mondok néked, 

Hogy Zrini ezekkel már sokat szenvedett, 

Gonoszt, veszedelmet, hideget s meleget. 



Azért, hogy Istennél nyerhessünk kegyelmet, 

Azért nem gondolunk vesztenünk éltünket, 

Sok kincset, gazdagságot és mindenünket, 

És ez elmulandó világi hirünket. 



De ha büneinkért az Isten bennünket 

Megvér, s kezetekben adja életünket: 

Meghalunk örömest, de ti elvesztünket 

Nem fogjátok nevetni, s keresztyéneket. 



Mi sem irigyeljük akkor élteteket, 

Elhagyjuk örömest mennyekért Szigetet. 

Vidd meg császárodnak az én beszédemet; 

Meglátja Szulimán, Zrini is mit tehet." 



Gyorsan az császárnak esék ez fülében, 

Hogy Zrini többivel van nagy keménységben, 

Nem sokáig késék, ugrék nagy méregben 

Zrini s Sziget ellen, és nagy kevélységben. 



Szokolovics Mehmetet magához hivá, 

Néki forró haraggal megparancsolá, 

Hogy egész táborban készülőt fujatna, 

És hogy Oszmán basát elől bocsátaná. 



És Oszmán basával Ali Kurtog menne, 

Amaz az nagy Asiának béglerbékje, 

Ez vizen, szárazon fő ágyusmestere. 

Meghagyá, hogy evel husz száz jancsár menne. 



És hogy körülfognák Sziget kerületét, 

Néznék, hon lelhetné maga szálló helyét, 

Árthatlanul honnan törhetnék Szigetet, 

Hon lovas- s jancsárnak szállitná seregét. 



Maga is hogy holnap, első szép hajnalban 

Megindul és mégyen az Oszmán nyomában. 

Hát megindúlt Oszmán ugyanaz órában, 

Mert semmit nem mér elmulatni hagyásban. 



Visz tizezer szablyát béglerbék magával, 

Ali Kurtog vagyon kétezer jancsárral, 

Mendegél török sereg jó rendtartással. 

Vigyázó, jelt ada Szigetben haranggal. 



Zrini lovas csatát várbul kibocsáta, 

Hogy török szándékárul ez hirt mondhatna. 

Szerencse kezekben egy törököt ada, 

Mely vár felől maga többitül szakada. 



Ez megmondá nékik béglerbék szándékát, 

S hogy holnap elvárná az császár táborát, 

Gyorsan megnyittatá Zrini az kapukat, 

Vive ki magával tizenkétszáz szablyát. 



Basa megszállott volt már egy nagy malomnál, 

Hol hináros Almás foly lassu zugással, 

Túl az vizen Ali Kurt van fele haddal, 

Nézik: Szigetvárnak ártsanak mi móddal. 



De sokat szigeti kapitány nem késik, 

Közikben mint vitéz, bátorsággal esik; 

Az hol csoportokban török gyülekezik, 

Az Zrini kezétül gyorsan elszélledik. 



Talán igy Hercules bánt az sárkányokkal, 

Vagy hatalmas Sámson philisteusokkal, 

Mint Zrini cselekszik török pogányokkal, 

Egy kemény és élös fringia-szablyával. 



Deli Vid másfelől török közt, mint tündér, 

Százat dárdájával nagy erővel levér, 

Már minden ruhája nem más, csak török vér, 

Egyedül köztök, mint oroszlány, járni mér. 



Nem is mondhatom ezt harcnak s viadalnak, 

Csak rettenetes iszonyu vérontásnak, 

Mert törökök mindenfelől, mint por, futnak, 

Ki lovon, ki gyalog berekben szaladnak. 



Oszmán az hamar lovát általusztatá, 

Harctol is az Zrinit az éj elválasztá. 

Seregét szépen öszvecsoportoztatá, 

Lassan Sziget felé vélek elindula. 



De vitéz Deli Vid általment az vizen, 

Az törökök hátán, s többre halált viszen. 

Ő eleiben megy Hamviván szerecsen, 

Megesmerte vala Vidot szép fegyverén. 



Igyenetlen erővel ráhajtá dárdát, 

Találá középben Vidnak nagy paisát, 

Elveszté erejét, találván nagyobbat, 

Földre megtompitván esék maga vasát. 



Iffiu Hamviván elijedt szüvében, 

Nincs már reménysége fegyvertelen kézben, 

Elfuta Vid előtt az szélnél könnyebben, 

Bizik futásának nagy sebességében. 



De gyorsan utánna fut Vida kegyetlen, 

Ennehány ugrásban eléré hertelen, 

Igy szólla: "Látszik, hogy vagy álnok szerecsen, 

Többet bizol lábadban, s nem fegyveredben. 



De nem használ néked hazádbéli futás, 

Megszaggatja szüvedet mostan ez az vas." 

Ily szók után lén rá erős dárdahajtás, 

Kinek soha mássát nem látta ég magas. 



Acélos paizsát Hamviván föltartá, 

De azt kemény dárda nagy vassal szaggatta; 

Üvén Hamvivánnak nagy kerék kű vala, 

Azt is porrá töré az halálos dárda. 



Bement hasában is, nem tartá meg háta, 

Mert kedves életét magával kirántá; 

Esik le Hamviván Vid előtt hanyattá, 

Földben leszegezte Deli Vid dárdája. 



Hamviván fegyverét békével levévé, 

Arannyal varrt üngét is magára vévé. 

De Kamber sokáig eztet el nem türé, 

Igy hangos torokkal seregnek üvölte: 



" Haj, szégyenvallottak! Ti vagytok vitézek? 

Igy mutatunk szégyent első nap Szigetnek? 

Vitéz hólt Hamvivánt jól látja szemetek; 

Egy ember megölte, ezt ti ölettétek." 



De az Kamber szaván egész török sereg 

Kiki maga szüvében búban mozdúlt meg, 

Egyszersmind Deli Vidot köröskörül vék, 

Úgyhogy kezén kivül nincs semmi reménség. 



De Vid, mint küszikla áll, az habok között, 

Vitézséggel tartja maga az hadfölyhőt, 

Nagy fegyver-szélvésszel kemény pajzsa megtölt, 

Nyil, dárda, szablya jár sürün feje fölött. 



Talál utat Vida magának szablyával, 

Mint az emésztő tüz merre megyen lánggal, 

Ugyhogy ő közülök kijütt már haraggal, 

Ballag az viz felé, lustos vérrel s porral. 



Fegyverestül ugrék hináros Almásban, 

Almás penig ütet viszi maga hátán, 

És lemosá róla pogány vért folyásban, 

Ugy küldé urához s társaihoz tisztán. 



Háromezer lovas veszett ebben harcban, 

Ötszáz jancsár hever az Almás patakban; 

De mindnyájok fölött nagyobb kár Hamviván, 

Mely Vid dárdájátul fekszik földet rágván. 



Minekutánna már szép hajnal szekere 

Mindeneket inditott gyönyörüségre, 

Szép fülemülét keserves éneklésre, 

És szigeti vitézeket nagy örömre. 



Eljöve az gyors hir császár táborában: 

Zrini Oszmán basát megverte nagy harcban, 

Életét s fegyverét elveszté Hamviván, 

Elveszté kedves fiát basa Murtuzán. 



Esék ez fülében az vad Demirhámnak, 

Kiért szüvét ereszté sértő bánatnak, 

Esztelen szaggatja ruháját magának, 

Mintha használhatna avval Hamvivánnak. 



Demirhám dühösségét császár esmerte, 

Azért megrivogatni ottan nem merte. 

" Ihon most indulunk, néki azt felelte, 

Társod volt Hamviván, állj bosszut érette." 



Azért megindula Szulimán táborral, 

Igen hadviselő okos rendtartással; 

Ére Szigetvárhoz ugyanazon nappal 

Délután két órakor nagy táborával. 



Szigetvár bástyáját Zrini szintén nézte, 

Meglátá messzirül, magát fölvitette 

Iszonyu sürü por, s megy égbe keverve, 

Ugyhogy eget-földet mind besötétötte. 



Megláták későre osztán sok törököt, 

Szintén mint levegőben az sötét fölyhőt, 

Beburétva vagyon sokaktul mert az föld, 

Mintha hegy mozdulna az sik mező fölött. 



Az seregek fölött magas por csavarog, 

Alattok rettenetességgel föld robog, 

Sok ezer vörös zászló az széllel lobog, 

Gondolnád, tenger is hogy most reád forog. 



Megszálla vár körül világrontó tábor, 

Mint szintén az Dunán az jéges sürü sor. 

Mindenütt fejérlik sok számtalan sátor; 

Senkitől ő nem fél, erejében bátor. 



Császár köröskörül megnézé az várat, 

Azután maga is egy halmon túl szállott. 

Akkor egész tábor Allahü kiáltott 

Egymás után háromszor, messzi megállott. 



Az egész jancsárság elrendölt seregben, 

Puska mindeniknek kártévő kezekben; 

Ezt minnyájan kilövék az magas égben, 

Császár jüvéséért vannak nagy örömben. 



De az ágyukat is egyszersmind kilüvék, 

Azt tudnád, leszakad reád az magas ég; 

Alol az föld robog, repedez mint egy jég, 

Sziget bástyája is féltébül mozdul meg. 



Két lövéssel nagy kár esett az törökben; 

Sokkal nagyobb történék mostan Szigetben, 

Mert Farkasics Péter régi betegségben 

Késziti nagy lelkét Isten eleiben; 



S csak azon törődik, hogy ágyon halna meg. 

Esztelen, akaratját élő Istennek 

Panaszkodással nem fordithatja meg. 

Ő vitézek előtt igy panaszolkodék: 



" Hej, hej, én fátumom mely igen kegyetlen! 

Ettül mindenkoron szüvemben rettegtem, 

Dicséretlen ágybul hogy éltemet küldjem 

Mindenható kegyelmes Isten kezében. 



O, százszor boldogok, kik hazájok mellett 

Vitéz módra letették kedves élteket, 

Szerencse penig azért tartott engemet, 

Hogy haszontalanul fogyassam éltemet. 



De jól van, ha ugy van, mint Isten akarja; 

Gyakorta szolgáját keménnyen sujtolja, 

Azért hogy mennyekben szebben koronázza, 

Szenvedéséért bőven ajándékozza. 



Ihon, vitéz barátim! mostan meghalok, 

Néktek jó szerencsét Istentül kivánok, 

Egekben értetek jó Istent imádok, 

Vitézek, legyetek most Isten hozzátok !" 



Igy Farkasics Péter végezé életét, 

Az Istenhez küldé vitéz tiszta lelkét. 

Siratja jó Zrini ő kimenetelét; 

Igy nagy fohászkodva elkezdé beszédét: 



" O, forgó szerencse, átkozott, kegyetlen! 

Miért ragadád el ez vitézt hertelen? 

Az mi nyavalyánknak ez volt hea szintén, 

Hogy ne légyen Farkasics mostan eleven. 



O, élet, mely hamar ez világbul kitünsz! 

O, rövid élet, tülünk mely gyorsan röpülsz! 

Mikor inkább kellenél, akkor te megszünsz, 

És, mint harmat nap előtt, egyszersmind eltünsz. 



Mint harmat nap előtt, mint hó az tüz előtt, 

Mint álom előttünk, mint füst a szél előtt, 

Vagy sebes forgószél mint hajtja az fölyhőt, 

Ugy tünsz el előttünk s kivánságunk előtt. 



Csusz haszontalanul rút kigyó az réten, 

Semmit nem törődik unalmas vénségén, 

Ű megiffiadik, mikor jün kedvében, 

Elveti vén bőrét s megifjul testében: 



Ember penig, az ki isteni formára 

Meg van ékesitve, Isten-ábrázatra, 

Hogyha elérkezik utolsó órára, 

Nem tér s meg nem ujul, de mégyen halálra. 



Megvénheszik az föld, elveszti szépségét, 

De ujul, ha éri kikelet idejét; 

Az nap elvégezi estve ő menését, 

De megujul reggel, kihozván szekerét: 



Csak maga egyedül az nyomorult ember, 

Az ki gyors vénségérül soha meg nem tér; 

örök folyásában van az fris forrásu ér; 

Emberben peniglen soha nem ujul vér. 



Viz, tüz, föld és nagy ég tartanak sokáig: 

Ember, ezek ura, egy szempillantásig; 

Kűfalok, nagy tornyok sok száz esztendeig: 

Ember, ki csinálta ezeket, óráig. 



Csak egy van, ki megmarad koporsó után, 

Az mely megmutatja magát világ fogytán: 

Jószágos cselekedet, nagy öröksége van, 

Ujul mindenkoron halhatatlan voltán. 



Ujul hát, Farkasics, az te vitéz neved, 

Noha az nehéz föld befödi testedet. 

Cselekedeteddel az halált meggyőzted, 

Most Isten jobb kezén van gyönyörködésed. 



Ottan fizetődik most világi munkád, 

Vigan nézik angyalok sebeid nyomát; 

Ottan, mely véredet hazádért hullattad, 

Örök boldogságodra szentek fordétják." 



Igy Zrini Farkasicsot eltemetteté, 

Osztán gondot visel várra mindenfelé; 

Szigeti vitézek vannak csendességbe, 

Mindenütt bástyákon nagy gondviselésbe. 



Török megszállott volt már köröskörül, 

Mindenütt sok török szép ödőnek örül; 

Csak maga Szulimán nagy gondokban őszül, 

Bán merész szüvéjért nagy félelemben hül. 



Nem késik sokáig szigeti vitéz bán, 

Bátorodik szüve ellenségét látván; 

Mint az rettenetös örméni oroszlán 

Kijön barlangjábul, ottkinn fegyvert látván: 



Igy Zrini Szigetbül törökökre megyen, 

Erős emberölő van dárda kezében, 

Mozgatja gyönge szél strucctollát fejében; 

Ötszáz vitéz utánna megyen szép rendben. 



Megfordult hozzájok, igy szólt seregeknek: 

" Halljátok, mit mondok, ti erős vitézek, 

Első nap, első harc lesz most előttetek, 

Ma félelmet tennünk kell török ebeknek. 



Ma török császárral mi megesmértetjük 

Mi szüvünk, mi kezünk, micsodás fegyverünk. 

Ma rettenetessé kell magunkat tennünk, 

Azért, vitéz szolgáim, emberek legyünk ," 



De nem tudom, Demirhám honnan érkezék, 

Mert harcrol kiáltás fülében beesék. 

Gyorsan az harcolók közikben férkezék; 

Látja, hogy törökök az futáshoz készek. 



" Én vagyok Deli Vid, felelte az másik, 

De miért karátyolsz, szájad nyelveskedik? 

Az én kezem miát Hamviván ott fekszik, 

Majd ugyan ez miát fejed földre esik." 



Demirhám, mint ördög, hogy eztet meghallá, 

Hogy ez keze miát lett társa halála, 

Nagy demecki kardot kezében ragada, 

Ugy megyen dühösséggel nagy Deli Vidra. 



Mint két haragos libiai oroszlán, 

Öszvetalálkozván az nagy széles pusztán 

Próbálják körmöket egymás szőrös hátán: 

Ugy két vitéz tészen Szigetvár határán. 



Demirhám haraggal s dühösséggel nagyobb, 

De vitéz Deli Vid igaz hüttel bátrabb; 

Nem enged egymásnak, szikráznak az kardok, 

Magokon merő vas nagy messzirül ragyog. 



Török két csapással Deli Vid paizsát 

Darabokra rontá, de török sisakját 

Deli Vid eltöré, mert szablyája lapját 

Üté az sisakhoz, megsérté homlokát. 



Mikor sötét vala, Demirhám igy szóllal: 

" Mi itt, mint az vakok, törjük bolondsággal 

Heában magunkat, s nem árthatunk karddal 

Egymásnak; nem jobb lész -e harcolnunk nappal? 



Nappal akkor munkánkat az irigy sötétség 

El nem titkolhatja, mert meglátja nagy ég, 

Meglátja Szigetvár, és az török sereg, 

Micsodás bosszut áll rajtad Demirhám bék. 



Azért esködjél meg nékem az Istenre, 

Én is megesküszem Mahomet hütire: 

Hogy te is visszatérsz, én is, erre helyre, 

Mihent néked, nekem is módunk leszen benne. 



Mert sötétség miát most nem harcolhatunk, 

De hiszem, még lehet alkolmatosságunk, 

Mert tudom, ily hamar innen el nem válunk, 

Valamig titeket falbul ki nem vájunk." 



Felel az Deli Vid: "Képes beszédedet 

Szeretném; de énnékem módom nem lehet, 

Hogy bizonnyal, tudnám kijüvetelemet, 

S mint tegyen ki nagy had ellen életemet. 



Bár elhidd aztot, ha bizonnyal tudhatnám, 

Hogy maga ellenségem lenne Demirhám, 

Soha én előtte fal közé nem bujnám, 

Hanem erdőn, mezőn, mindenütt megvárnám." 



" Ne félts, Deli Vida, mástol életedet, 

Mert hozok tenéked császártul levelet, 

Demirhám csak maga lészen ellenséged, 

Szulimán beköti igaz török hitét." 



Igy halálos veszélyre megalkuvának. 

Azután egymástol hamar elválának, 

Mint két erdei kegyetlen fene bikák, 

Kik szarvokkal egymásnak nem árthattanak. 



Ihon jün szárnyas lovon szép piros hajnal, 

Mosódik zablája fejér tajtékjával, 

Az ló fekete volt, de szebb Pegasusnál, 

Orra likjábul tűz, szemébül jün halál. 



Kis fejér patyolat magának fejében, 

De az ű orcája van nagy fényességben, 

Ő maga öltözött arany páncér-üngben; 

Két szál hebánum csid van fényes kezében. 



Minden kis veréték, mely lórul csöppenik, 

Szép gyönge harmattá az földön változik; 

Előtte sötétség nagy futással oszlik, 

Körülötte az ég messzirül tündöklik. 



Iffiu orcával mindent megvidámit, 

Ő földbül virágot szépségével indit, 

Ő fülemilében keserves torkot nyit, 

Ő forrást, ő folyást, erdőt mezőt ujit. 



És mikor érkezék Szigetvár föliben, 

Esék ily kételködő elmélkedésben: 

" Ihon mennyi holttest fekszik ebben helyben, 

Nagy levegő eget elveszt büdösségben. 



Vallyon ki keze munkája ez lehetett? 

Talán itt döghalál vagy sárkány lehellett? 

Elvesztette magyarnak gyönyörü földét: 

Talán mérges Python ismég fölébredett? 



Ha az, majd leszállok földre magas égbül, 

Két hegyes dárdámmal megmentem mérgétül 

Sárkánnak magyarokat, s veszedelmétül. 

De, igy tetszik, tábort látok amott szélrül. 



Ah, hitetlen törököt látom mezőben! 

Ezt jobban sárkánnál gyülölöm szüvemben. 

Haj, hitetlen Ebek! ha volna erőmben, 

Mind elvesztenélek haragos kedvemben. 



De jól van, mert látom, nem igen örülnek, 

Sőt sürü sirással égben üvöltenek. 

Ne adj, ne adj szerencsét, Isten, ezeknek! 

Engedd, magyar kéztül fottig elvesszenek. 



Áldott légy, jó Zrini, ki igy őket rontád, 

És hitetlen testeket halomban rakád, 

Ugyanis tetüled vár minden jót hazád; 

Ezért, és jó hirért, éltedet te ne szánd." 



Szulimán de őszül az széles táborban, 

Szüve gondokban hül és nagy busulásban. 

Zrini megmutatta már kétszer két harcban, 

Tovább mit reménlhessen Pannoniában. 



Világrontó Szulimán szüvét igy törte, 

Okos fő tanácsiért gyorsan elkülde, 

Szokolovics Mehmet ezeket meggyüjté, 

Császár sátorában renddel leülteté. 



De császár leülni nem akar közikbe, 

Hogy változást rajta senki ne esmérne, 

Egy röjtök sátorbul dévánt titkon nézte, 

Szokolovics Mehmet beszédét igy kezdte: 



" Az hatalmas császár, szultán Szulimán chán, 

Kinek az hold szolgál, kinek birtoka van 

Tengeren és vizen, ki az ég alatt van, 

Élni tanácstokkal ebben helyben kiván. 



Senkit azért, vitézek, az vakmerőség 

El ne ragadjon, és meggondolt vitézség, 

Mert Zrini horvát bán ollyan ellenség, 

Ki ellen lesz káros oktalan sietség" 



Igy végezé szovát Szokolovics Mehmet. 

Rustán, császár veji, elkezdé beszédét; 

Ő ül vala első nagy kajmekán mellett. 

Méltósággal fordétá mindenre szemét: 



" Hirrel viseltetnek az hadakozások; 

Nem, mint mi gondoljuk, szók legkisebb dolgok; 

Ettül rontattatnak hatalmas táborok, 

Evvel vesztnek, nyernek világi császárok. 



Mi penig semminek gondolván ezeket, 

Sánc nélkül, vakmerőn szállottuk Szigetet, 

Napvilággal alá hoztuk seregeket, 

Nem tartván istrázsát, sem titkos kémeket. 



Igen megfizettük vakmerőségünket, 

Mert ezen az mezőn hullattuk vérünket; 

Igen bűven most is látjuk holttesteket, 

Látjuk Almás vizét, forgat embereket. 



Az mi penig várnak vételét illeti. 

Sánccal köröskörül azt kell nékünk venni; 

Ugy kaurok miránk nem tudnak kijünni, 

Rövid nap kár nélkül fogunk benn örülni. 



Rontsuk el ágyukkal földdel tölt bástyákat, 

Szárasszuk ki ásással vizes árkokat, 

Lapát és golyóbis veszi meg várokat, 

Vesztég ülve nézhetjük holt kaurokat." 



Ily szók után Rustán még helyére üle, 

Másfelől tatár Delimán talpra kele. 

Ennek teli méreggel haragos szüve, 

Rustán ellen bátran osztán szólni kezde: 



" Hirrel viseltetnek az hadakozások, 

Tahát törököknek hirt nyernek az ásók. 

Nem rókáknak, borzoknak Sziget szállások, 

Az kit kivájhatnak mindenkor pór ásók. 



Bujjon el őmaga, az ki fegyvertül fél, 

Vesse el szablyáját, ki futó, mint az szél, 

De az mi szüvünket, mely fegyverben reméll, 

Nem látja földben ásva ez a' fényes dél. 



Nem ásó, nem kapa az mi győzedelmünk, 

Hanem rettenetes acélyos fegyverünk; 

Evvel Szigetvárát hamar porrá tesszük, 

Evvel nevelködik hirünk s vitézségünk. 



Ne kérdezd, hon megyek én Szigetvárában: 

Hogyha kijün Zrini, én is ő nyomában 

Bemegyek Szigetvárnak nagy kapujában; 

Hozzon kapát, ásót, az ki bizik abban." 



Ily szókra Rustán szüve megkeserödött, 

Ismég talpra álla az kajmekán mellett, 

De vitéz Delimán nagy haraggal kiment, 

Nem méltóztatik várni Rustán beszédét. 



Messzi Demirhámtul tanács rendi vala, 

De mérgessen ő is kiáltván fölálla: 

" Én is nem kapálni jüttem ez vár alá; 

Ha az kell, én teszek szert ezer asapra. 



Delimán jó tanácsát én is javallom, 

És tovább ily gyalázatot nem hallgatom. 

Ki szereti jó hirt, minket követ, tudom." 

Ily szókkal Demirhám kiment sátorajtón. 



Rustán csaknem észi mérggel kezét, lábát, 

Hogy ezek megnevetik ő jó tanácsát: 

" O, balgatag nemzet! fohászkodva kiált, 

Nem ember, de oktalan és dühös állat! 



De mit törődöm én más esztelenségén? 

Jobb lesz vesztég ülnöm sátor kerevetén, 

S csudálkoznom ezeknek nagy vitézségén, 

Ha ugyan veszni köll dolgunknak, ám vesszen." 



Rustán az sátorbul haraggal kilépék; 

Petraf, ki Gyulát megvévé, emelkedék 

Talpra, s igy szólla az török vezéreknek, 

Az kik várván Petráfra minnyájan néztek: 



" Az élő Istenért, tegyétek félre mast 

Kiki maga szüvébül nagy visszavonyást! 

Mindenik eszébe juttassa ezt bizvást: 

Császárunk, tisztességünk velünk vagyon mast. 



Az mi penig Sziget vételét illeti, 

Mindenik őmagában megesmérheti, 

Hogy ha táborunknak nem lesz kerületi, 

Könnyen török császár eztet elvesztheti. 



Ha kijün Zrini bán valamikor harcra, 

Mi is ne maradjunk akkor ebben sáncba; 

De ne tanácstalanul, mert lesz kárunkra, 

Hanem rendelt seregben menjünk ő reá. 



Ez az én tetszésem, de ha túd ki jobbat, 

Mondja meg, nem gyujtja azzal haragomat; 

Örömest is hallom más ember tanácsát." 

Itt Petraf elvégezvén, leül és hallgat. 



Mindnyájan Petraf tanácsát helyén hagyák, 

Ezt jónak, hasznosnak mindnyájan kiálták; 

Osztán, fejet hajtván renddel kajmekánnak, 

Sátorbul magok szállásokra oszlának. 



Az tatár Delimán császárhoz bemene, 

Mert régen kéredzett, s néki igy beszélle: 

" Vitéz töröknek hatalmas fejedelme, 

Hallgasd meg, mi okért jüttem te elődbe! 



Engedd meg, hogy hat erős vitéz közülünk 

Zrinit s más ötöt halálos bajra hijuk. 

Hiszem Istent, tenéked kezedben adjuk 

Zrinit, Szigetvárát is mindjárt megbirjuk. 



Az te seregedben más is találkozik, 

Az ki ilyen fáradságtul nem irtozik. 

Elhittem, vitéz Demirhám el nem bujik, 

Sem Idriz Zagatár ettül nem rettenik." 



Szulimán de látja Delimán haragját, 

És az bajvivásra elszánt akaratját, 

Igy szól: "Meg nem szegem te akaratodat, 

Ugy légyen, valamint te akarod magad. 



De jobb alkalmatosság szükséges erre; 

Most penig másképpen micsoda ereje, 

Próbáljuk, Zrininek; ágyukkal Szigetre 

Kell minekünk mennünk; most van annak helye. 



Hogyha nem árthatunk avval mi Szigetnek, 

Akkor leszen keleti vitéz kezednek. 

Mindnyájan bennünket most megnevetnének, 

Ha ily vitézinket ok nélkül vesztenénk. 



Fiam, én szeretlek, szeretem hiredet, 

Vedd ki hát belőlem minden kétségedet; 

Ennek az dolognak tudom jól idejét, 

Bizd rám vitéz szüvednek csak egyik részét." 



Hova ragadtattam én könnyü pennámtul? 

Holott tanulhatnék Dedalus fiátul: 

Kis készülettel indultam tengeren túl, 

Kis elme ez, ki ir nagy Atyám dolgárul. 



Kiván nyugodalmat vers és historia, 

Nem haragos Márssal lakik Musák fia; 

Hangos dob, trombita Apollót nem hija 

Verscsinálásokrul harcra s viadalra. 



Engemet penig, midőn irom ezeket, 

Márs haragos dobja s trombita felzörget. 

Ihon hoz házamban füstölgö üszöget 

Kanizsai török, óltanom kell eztet. 



Még sem tanácstalanúl kezdtem munkámat, 

Tudván ez dologhoz nagy tartozásomat. 

Nem röjtöm Istentül vett talentumomat, 

Kézzel is, ha lehet, követem Atyámat. 



Fáradhatatlanul Ali Kurt forgolódik, 

Három helyen tüle nagy sánc csináltatik, 

Az honnan ágyukkal Szigetvár lövetik, 

Nappal és éjjel is bástyája töretik. 



Két napja mult már el, Zrini Szigetvárbul 

Nem megyen ki harcra, igen nagy okokbul, 

Noha minduntalan vitéz Deli Vidtul 

Kérettetik, bocsássa hogy Szigetvárbul. 



De Zrini Deli Vidnak igy beszél vala: 

" Az ki az szerencsét meg nem zabolázza, 

Hanem mindent elereszt erős szájára, 

Végtére is veszélyre aztot ragadja. 



Még mindeddig szerencse mivelünk tartott, 

Isten kegyelmébül győzödelmet adott; 

De mivel forgandó, ha kezd adni hátot, 

Egyszersmind ránk burit veszélyt s ártó habot. 



Higgyed, nem heában nyugodtam én itt benn, 

Nagy dolgokat forgattam gondos szüvemben. 

Ha törökök elbiznák magok ez helyben, 

Akarnám, gondolnák, vagyunk félelemben: 



Akkor véletlenül mi reájok mennénk, 

Kárt és veszélyt nagyot köztök cselekednénk, 

Azalatt császárnak talán hirt küldhetnénk, 

S talán tüle hamarább megsegitettnénk." 



Igen javallá Vid az ura tanácsát, 

És legottan mindjárt fölajánlá magát: 

" Ha akarod, uram, én fáradságomat 

Érted nem restellem, sem vérem hullását. 



Vagy éjjel vagy nappal mondod, megindulok, 

Törökök közt megyek, mert nyelvökön tudok, 

Hogyha mesterséggel semmit nem használok, 

Erővel, kardommal mégyek őáltalok." 



" Édes vitéz szolgám (igy felele Zrini ), 

Nem kell te vitézségedben kételkedni, 

De tenéked Szigetet el nem kell hadni, 

Itt énvelem együtt kell aztot őrizni. 



Talán rendelt Isten mást erre dologra, 

Ki kevesebb kár nélkül ezt fölvállalja." 

Zrini Deli Viddal igy beszélnek vala, 

Azonban szólton szól Ali Kurt ágyuja. 



Erős Radivojon rendi istrázsának 

Vala, és mellette Juranics vajdának. 

Ezek kapu fölött vigyázásban voltak, 

Radivoj igy szólla másik barátjának: 



" Juranics vajda, édes vitéz barátom, 

Nézd, min gondolkodom, édes jobbik szárnyom! 

Az mi jó urunkat nagy gondokban látom, 

Mint magyar királynak törökrül hirt adjon. 



Mindenütt jól tudom az kalauzságot, 

Éjjel vihetek végben én illen dolgot. 

Mig felkél, megvárom az szép holdvilágot, 

De előbb megmondom az urnak ez dolgot. 



Higgyed, oly nagy merézség szállott szüvemben, 

Az minemüt soha nem tudok éltemben, 

Ugy tetszik, nappal is az török seregben 

Kézzel magam nagy dolgot vihetnék végben." 



Mikor vajda Radivoj beszél illyeket, 

Az másik vajdának fölgyujtá az szüvét, 

Juranicstul azért lén ilyen felelet: 

" Hová hagynál, Radivoj, tehát engemet? 



Egyedül ily veszedelemre magadat 

Akarnád-é vetni, s itt hagyni társodat, 

Az mely szeret tégedet, szintén mint magát? 

Futsz, Radivoj, tülem s én szüvemtül tahát? 



Te haszontalanul hitegetsz engemet, 

Soha meg nem lágyitod az én szüvemet; 

Szállitson szerencse minden veszedelmet 

Én ifju fejemre, de elmegyek veled." 



Igy megyen két vajda Zrini eleiben, 

Az hol Deli Viddal van beszélgetésben. 

Elöl szól Radivoj: "Ne csudáld szüvedben, 

Uram, hogy mi ketten jüttünk te elődben. 



Láttuk az bástyákrul nagy esztelenségét 

Az mi ellenségünknek, és henyélését; 

Tegnap sok itallat terhelték fejeket, 

Most bizvást alusznak, nem esmervén minket. 



Ha engeded, éljünk szerencsével mi mast, 

Ketten általmegyünk az táboron bizvást, 

Hirt viszünk császárnak, mely Bécsben vagyon mast, 

Micsodás ellenség van Sziget körül mast. 



Én itt mind jól tudom körül az föld csinnyát; 

Arra megtanitott untalan vadászat; 

Megbujjuk mi lopva az török táborát: 

Ad Isten szerencsét, az ki mindent adhat." 



Itten örömében Zrini könyvet hullat, 

Megölelvén őket, az égben fölkiált: 

" O, hatalmas Isten, ki vered hadakat, 

Nem elegendőül téged nyelvem áldhat, 



Nem akarsz elveszteni még szintén minket, 

Mivel adsz közinkben ily erős szüveket. 

De mi elegendő lesz ti érdemetek, 

O, minden dicséretre méltó vitézek ?" 



Igy adnak választot az két vitéz vajda: 

" O, hatalmas vitéz, Szigetnek nagy ura, 

Ajánlásod böcsüljük, de tedd máshova, 

Nem ösztönöz adomány minket próbára. 



De ád az jó hir-név nékünk erre szüvet, 

Mellyet irigy üdő tőlünk el nem vehet, 

Csak jó egészségben maradjon te fejed, 

Mindenkor megtaláljuk nálad ezeket." 



Mikor elereszté Zrini vitézeket, 

Deli Vid az ajtón kikéséré őket, 

Mindeneknek ada szép emlékezetet, 

Avval ajándékozá az vitézeket: 



Magáról elvévé, adá Radivojnak 

Bőrét nagy arabiai oroszlánnak, 

Mellyet elvett testérül Abdus Elamnak, 

Életével eggyütt Singér bék fiának. 



Szép arannyal varrt üngöt vörös atlacbul 

Azután Deli Vid levévé magárul; 

Ő ezt levonta szerecsen Hamvivánrul, 

Juranics vajdának adá ajándékul. 



" Kivánom, szerencséssen ezt viseljétek ", 

Igy monda Deli Vid; de többi vitézek 

Ki kardot, ki sisakot ada nekiek; 

Fegyveressen osztán kapu felé mennek. 



Vala oly órában, mikor minden állat 

Legcsendeszebben magának nyugodalmat 

Vesz; juhász, szántó aluszik kedves álmat, 

Juhok mellett nyugszik kuasz, mely megfáradt. 



Akkor az vitézek kimennek mindketten, 

Hiját segítségül Jehovát szüvökben, 

Vannak bátorságban és nagy reménségben, 

Mindenfelől vigyáznak nagy sötétségben. 



Nem menének vártul igen messzi földre, 

Látnak sok törököt az gyöpön heverve, 

Gondolkodnak: menni volna legjobb merre, 

Hon inkább az török eszben nem vehetné? 



Bizony két vad farkashoz hasomlók ezek, 

Mikor mindenfelé azok barmot néznek; 

Mindenökre örömest ők elmennének, 

Végre hon legtöbb ordít, arra ügetnek. 



Radivoj Juranicsnak azt mondja titkon: 

" Az nyomunkra vigyázz, édes vitéz társom. 

Én elől csinálok utat nagy hatalmon, 

Mert feküsznek törökök részegek ihon." 



Valamerre megyen két vajda fegyverrel, 

Fest sátort és földet bővön török vérrel; 

Sok név nélkül való nép kard miát hull el, 

Két vitéz kéz miát mezőn szerte széllel. 



Két táboron vágták már által magokat, 

Még sem vészik eszekben szörnyü károkat 

Az részeg törökök, bor miát nem láthat 

Akarmely okos is; rossztul jót nem válthat. 



Harmadik táborban, hon Szulimán fekszik, 

két vitéz oroszlány haraggal érkezik: 

Apró sátorokat ők mind elkerülik, 

Jönnek egyben, az hol Kadilesker fekszik. 



Juranics karddal megy lassan ő ágyához, 

Két kezével nyula éles szablyájához, 

Felemelvén csapá meztelen nyakához, 

Legördül az feje az szép zöld pázsithoz. 



Valamint eszbe vé ezt az ő inasa, 

Kiált; nem sokáig de lén kiáltása, 

Ura után küldé Radivoj csapása 

Szerencsétlen lelkét mélységes föld alá. 



Kadilesker mellett egy aranyos zofrán 

Fekszik bársony vánkoson török alkorán. 

Ezt jelért Juranics, hogy volt ilyen próbán, 

Magával elvivé, Radivoj igy szólván: 



" Véghez ment, Juranics, mi minden szándékunk, 

Utat törökök közt magunknak csináltunk; 

De tovább szerencsével nem jó játszanunk, 

Jerünk ki közzülök; nem jó itt mulatnunk." 



Mindaddig kerülék az sok sátorokat, 

Végre kimenének, az hol vége szakadt 

Az széles tábornak; Almás vize partját 

Jobb kézre elhagyák, s nem nézik az útat. 



Nem messzi táborttul háromezer tatár 

Járja az istrázsát, s ott Idriz zagatár 

Vagyon személyével; ő köröskörül jár, 

Hogy hátul kaurtul ne essék semmi kár. 



Ezek eszbe vévék az két vitéz vajdát, 

Az ki előljáró, "Kimszi! Kimszi !" kiált. 

Már semmi reménséget eggyik sem láthat, 

Mindenik erdő felé fut, az mint futhat. 



Már nem fél Radivoj mert bement erdőbe, 

De másik nem vala ollyan gyors erőbe; 

Eztet az tatárok vevék kerületbe, 

Ugy hogy nem maradott semmi reménségbe. 



Radivoj visszanéz, s nem látja az társát; 

Gondold meg az ő rettenetes bánatját. 

" Juranics! Juranics !" sürü erdőn kiált, 

De nem más, csak Echo néki bus választ ád. 



" Juranics! Juranics! én hova hagytalak? 

Micsodás ebeknek prédául adtalak? 

Hon keresselek már, és hon találjalak? 

Micsodás föld hátán téged nyomozzalak ?" 



Igy búsul s igy kiált, s nyomra visszamegyen, 

Hogy valamint Juranics nyomát esmérjen. 

Hát nagy kiáltást hall; arra visszamegyen, 

Látta Juranicsot, hogy török közt légyen. 



Mit csináljon maga, s micsodás fegyverrel 

Szerelmes társát török közzül hozza el? 

Nem használ, ha maga rá megy személyével, 

Avval semmit társának, ha ottan vesz el. 



Szép aranyas kézij az óldalán vala, 

Mellyet azon éjjel töröktül nyert vala, 

Ezt gyorsan pusdrábul nyillal kiragadá, 

Nyilat idegestül az füléhez vonyá. 



Röpül az tollas nyil, Sabaszot mellyébe 

Találá, és megjárá szintén középbe, 

Ő halva leesik társának ölébe, 

De társát másik nyil találá bal fülbe. 



Ott Juranics körül hat holt tatár fekszik, 

Ki miát legyen ez, sohun nem tudatik; 

Azonban Idriz vezér oda érkezik, 

Ő szeme láttára két tatár elesik. 



Elbusúlt az vezér, nem látja, ki csinált 

Sok vitézi között gyorsan ennyi halált; 

Igy mond Juranicsnak, kivonván szablyáját: 

" Te fogsz mindnyájokért fizetni egy halált." 



Nem tarthatja tovább Radivoj bánatját, 

Oda rugaszkodik, az hun látja társát. 

" Engem, engem, vitézek !" Messzirül kiált, 

" Engem öljetek meg, nem az én társomat! 



Én voltam az oka azok halálának; 

Én, nagyobbik feje ennek az próbának 

Semmit nem mivelt ez, de nem is árthatnak 

Ily gyermekek, mint ez, ily hatalmas hadnak." 



De kegyetlen tatár annak vádolását 

Füle mellett ereszti, s fejében szablyát 

Juranicsnak vágja; ő leburul hanyatt, 

S vérrel kiereszti lelke tisztaságát. 



Leesik Juranics, mint egy szép virágszál, 

Kit kegyetlen munkás nagy vassal lekaszál, 

Avagy ha tövébül kidül liliumszál, 

Mely szép növésében tavaszi mezőn áll. 



Mint fene leopárt, ha elveszti kölkét, 

S ha előtalálja vadászok seregét, 

Rájok mérgét, fogát, rájok viszi körmét, 

Dárdát halomban ront, s ott veszti életét: 



Igy dühös Radivoj ellenségre megyen, 

Az nagy seregek közt Idrizt tartja szemén, 

Sok száz fegyverütést magára fölvészen, 

nem gondol, társáért mert majd boszut tészen. 



Idrizt seregek közt immár megtalálta, 

Egy csapásban ketté derekben szakasztá, 

Maga is sebek miát esék hanyattá, 

Társa mellett lelkét Istenhöz bocsátá. 



O, áldott, o, boldog, o, erős vitézek! 

Ha mit az én magyar verseim tehetnek, 

Soha ti dicséretre méltó hiretek 

Meg nem hal, mig folynak alá sebes vizek. 



Mig az nap meg nem áll, mig az magyar nemzet 

Karddal oltalmazza az keresztény hitet, 

Élni fog nevetek; ti penig az Istent 

Örök boldogságban mostan dicséritek. 



Azonban Deli Vid külső palotában, 

Az Ur háza előtt esék mély álomban; 

Csak oly fegyveressen, sisakban, páncérban, 

Ülve alszik vala egy széles ablakban. 



Egyszersmind felugrék, mint egy eszeveszett, 

Az urához mene, és igy szólni kezdett: 

" Uram, minden reménség szüvembül esett: 

Ihon az két vajda is mostan elveszett." 



Csudálva hallgatja jó Zrini ezeket, 

És választul adja okossan eztet: 

" Miért hagyod sirnya te kemény szüvedet, 

Mint egy kis leánzó? tarts meg könyveidet. 



Nem illik tehozzád, sirj mint egy üdőtlen, 

Nem szállhat vitézre szerencse véletlen; 

Gonoszt készen várnunk kell nékünk szüvünkben, 

De nem csak egykor, hanem minden üdőnkben. 



Most már azon kérdezlek: te hon hallottad 

Két erős vajdának kegyetlen halálát ?" 

Nem tarthatja Deli Vid de maga sirását, 

Felel az urának illen okos szókat: 



" Ne csudáld szüvemet, hogy keservessen sir, 

Mert igen általverte az kegyetlen hir. 

Nem mindenkor magával ember szüve bir, 

Ha az tüle elvész, kit szerencse igér. 



Elmém gondolatját hogy inkább enyhitsem, 

Előbb leültem vala egy sellyeszékben, 

Alig huntam vala be fáradott szemem, 

Ihon vitéz Radivoj jüve előmben. 



Ollyan fegyveressen bizony ütet láttam, 

Valamint magamtul mikor elbocsáttam, 

De sok kemény sebben és bű vérhullásban; 

Alig, hogy ki légyen, esmerhetni tudtam. 



Száz helyen megnyitott az ő vitéz mellye, 

És még annyi sebet hordoz vitéz feje. 

Sisak, oroszlánybőr, mely őtet födözte, 

Sok megaludt vérrel van beförtőztetve. 



Hogy szólok őhozzá, nékem tetszik vala: 

, Ki bánt igy teveled, oh, te vitéz vajda? 

Ezt az megaludt vért, mely tested csunyitja, 

Kicsoda belőled fegyverrel ontotta? 



Nem igy várt tégedet szigeti kapitán, 

Az ki tefelőled van nagy gondolatban; 

Szigeti sereg is nagy reménségben van, 

Segétsége lészen vitézséged után.' 



Ő penig ezekre énnékem nem felel 

Semmit is, csak néz reám szomoru szemmel; 

Sok ohajtás után végre horvát nyelvvel 

Eztet mondja nékem nagy keserüséggel: 



, Mig Isten akarta, Deli Vid, én éltem, 

De keresztény hitért most halált szenvedtem 

Juraniccsal eggyütt, s most elődben jüttem, 

Én meztelen lélek, töröknél van testem. 



Semmit ne irtózzál, Deli Vid, éntülem, 

Nem sok üdő mulván leszesz eggyütt velem, 

Mert mártyromságot néked is az Isten 

Mind urastul eggyütt rendelt, s helyt az égben. 



Ne felejtkezzél el azért vitézségrül, 

És ne is rettenj meg az pogány töröktül, 

Én erőt tenéked kérők az Istentül; 

Isten légyen veled, maradj meg vitézül.' 



Igy monda, s eltünék, mint gyors szél előttem, 

Mint egy könnyű árnyék az levegőben; 

Heában utánna futok, hogy öleljem 

Háromszor, de csak esék kezem semmiben." 



Alig végezhette Vid szomorú szavát, 

Hogy bástyákrul hallának iszonyu lármát. 

Az török táborban nagy zöndülés támadt, 

Mert most veték eszekben kárvallásokat. 



Ihon az holt vezért az tatárok hozzák, 

Fényes zászlójokat ők földre forgatták, 

Rettenetes zajjal urokat siratják, 

Fegyverét s jó lovát teste után hozzák. 



Máshul Kadileskernek temetés készül, 

Csaknem egész tábor arra az helyre gyül. 

Ott áll Mihaliogli, ott sok vezér körül, 

Csudálják, ily dolog lett csak két vitéztül. 



Siratja Szulimán az nagy Kadileskert, 

Mert nálánál soha okosbat nem esmert. 

De sátorbul kijünni császár nem is mert, 

S azért rajta senki változást nem esmert. 



Mindkettőt egy helyre az vezérek vivék, 

Azután mindenbül őket vetkőzteték. 

Arabiai balsamummal megkenék, 

Egy nem mély verömben mind az kettőt tevék. 



Temetések fölött kiáltnak az hozsák, 

Kétségben ne essenek, azon biztatják, 

Sok dervis s talismán Mahometet hiják 

Nékik segétségül, s azután ott hagyák. 



Bátor szüvel szokott szerencse játszani, 

De bátor őnéki nem szokott engedni. 

Valamint Kormányos habbal tusakodni 

Tud, ugy kell bátor szüvnek evvel küszködni. 



Kissebbedik s lágyul szüve félénkeknek 

Gonosz szerencsében, de nem, jó Zrininek; 

Sőt, nő bátorsága, ha veszedelemnek 

Látja öregbülését, s rossz szerencsének. 



Látja, hogy megégett Szigetnek városa, 

Ágyuk miát ledült várnak egy bástyája, 

Készül már ostromhoz sok jancsár s gyumlia, 

Sok százezer ember veszélyére látja. 



Mint sivó ördögök, ostromnak idejét 

Várják vitéz törökök, az harcnak jelét; 

Kivánják, szomjuhozzák jó Zrini vérét, 

S ő vérével együtt az több keresztyénét. 



Külső s belső váras már töröknél vala, 

Mellyet Zrini jó esszel maga elhagya, 

Mert minden erejét az várban behozza, 

Azt feje álltáig tartani akará. 



Megzöndült azonban sok dob és trombita, 

Sok kevert népet ütközetre indita; 

Sok lovast bátor szüv néki bátorita: 

Elhagyván jó lovát, gyalog harcra futa. 



Az ledült bástyára jün vitéz Demirhám, 

Utánna hatezer jancsár és szpahoglán, 

Megy kapura erős s nagyszüvü Delimán, 

Utánna nyolcezer tatár és musulmán. 



Háromezer arnaut, kétezer karamán, 

Háromezer cirkas Aigas basa után 

Visz harmadik felől lajtorjákat hátán; 

Ott van Singir zagatar, szerecsen Kénán. 



Az várban peniglen piacon áll vala 

Zrini bán, kezében van aranyas dárda, 

Utánna az sereg áll vala csoportba, 

Urának szép biztató szavát hallgatja. 



Henyei bástyáján, az mely volt leromlott, 

Radován Andrián száz gyaloggal állott. 

Az kaput őrzötte száz karddal Péter Bot; 

Mindennek maga rendi illyen helyt osztott: 



Az hova Aigas basa készit lajtorját, 

Deli Vid száz karddal őrzi azt az bástyát; 

Novakovics Iván mellette másikat, 

Minden készen várja ellensége kardját. 



No, kiomlik sáncbul török sok számtalan, 

Nem jütt ennyi ki trójai ló oldalán; 

Ki csákánt, ki baltát, ki szablyát oldalán, 

Ki hirtelen halált, puskát viszen hátán. 



Viz árokja térdig ér az törököknek, 

Mert az több vizet előbb kieresztették; 

De erre is szalmát és vesszőt vittenek, 

Hogy könnyebben ostromnak ők mehessenek. 



Visz legelöl Demirhám dárdát kezében, 

Paizst az másikban, ráró-toll fejében. 

Mellyén van kuracély; s maga jün elsőben, 

Hoz halált, hoz veszélyt ez vitéz Szigetben. 



Bátran neki indult az vár árokjának, 

Nem gondol semmit is, hogy társai hullnak, 

Mellette s fölötte ónok sürün járnak, 

Sokak közép mellyén az vasban akadnak. 



Ő kézzel, ő szemmel, ő bátor járással 

Biztatja társait haragos torkával, 

Mikor oda érkezik, hon megnyitott fal 

Radovánt mutatja száz vitéz szablyával. 



Mint az mérgös sárkány, közel látván prédát, 

Késziti mérgös körmét s vérszopó torkát, 

Dühösséggel éleséti horgas fogát, 

Méregben usz, méreggel felfujja magát: 



Ugy Demirhám ballag s kegyetlenül hallgat, 

Méreg nem ereszti torkábul az szavát, 

Csak bömböl magában s tartja nehéz dárdát, 

Pokinak általveri széles oldalát. 



Ledül Poki Gergely, s bőven hányja vérét, 

Vérrel kibocsátja ő magábul lölkét, 

De mindjárt megtalálta ott temetését, 

Mert kétszáz megholt török befödé testét: 



Mert Radován maga kezével két huszat 

Rá halomba raka, vitéz jancsárokat. 

Medvei Benedek Testoglint s Operkát 

Megöl ő fölötte, és más tiz muszurmánt. 



Orostoni Péter levágja Saladint, 

De Demirhám ütet, erős Orostonit; 

Malkuch Huszárt, Szelim Balázst és Gerdeit, 

De Bosnyák Benavirt, Ramadánt, Huszaint. 



Achmedani aga neki bizta magát, 

Megyen Radovánra, s őnéki igy kiált: 

" Esmered-é, kaur, az vitéz Achmedánt, 

Az ki majd megcselekszi, hogy légy föld alatt ?" 



Mind az két kezével hozzá vág, igy szólván, 

De amaz felvészi az csapást paizsán; 

Igy az vitéz vajda néki felelt osztán: 

" Én pedig vagyok vajda horvát Radován." 



Nem szól többet, de csap hozzá kegyetlenül, 

Amaz halva az földre eleiben dül, 

Lelke testét ott hagyván föld alá röpül, 

Vértül s melegségtül egyszersmind teste hül. 



Legtöbbet Demirhám maga cselekeszik: 

Keze miát Haszanovics ott elesik, 

Azután Penezics tüle ölettetik, 

Hajdu Mátyás, Nagy Máté előtte fekszik. 



De Radován előtt hentereg az vérben 

Pirim, Buluk bassa s tíz más török sebben. 

Öszvekeveredtek már ebben az helyben 

Török és keresztény nagy kegyetlenségben. 



Ki fél holt eleven, kiáltja az társát, 

Ki rettenetesül kemény földön jajgat; 

Vér és fegyver között hallik hangos szózat, 

Azt tudnád távulrul, hogy az ég leszakadt. 



Fekszik holtak között, noha még eleven, 

Vitéz Szlamenovics (mert lába térdében 

Eltörött szegénnek); ő kiált az égben, 

Káros puskát átkozza török kezében. 



De mikor közel megy ehez Terhat aga, 

Földrül az töröknek ruháját megkapja, 

Más kézzel mellyében dárdáját taszitja, 

Halva maga mellé az törököt vonja. 



Ő Demirhámhoz is üt fáradt erővel; 

Esztelen, nem tudja, hogy nagyobb erővel 

Kell eztet megölni; Demirhám fegyverrel 

Felvészi az csapást, és nagy szerénséggel 



Fejét elválasztja testétül legottan. 

De erre érkezék szintén nagy Radován; 

Mint az préda fölött két vitéz oroszlán, 

Öszvemennek, szüvökben lángot hordozván: 



Ugy két vitéz megyen öszve bátorsággal. 

Legelső Demirhám csap ehhez szablyával, 

De vajda felveszi erős paizsával, 

Ugyan ez is mindjárt hozzá csap nagy kárral. 



Hozzá csap, de eltörik szablya kezében 

( Áruló, elhagyá urát ily veszélyben); 

Fegyvertelen markát hogy nézi keserven, 

Demirhám ketté vágja sisakját éppen. 



Mindazáltal nem ijed az vitéz vajda, 

Noha feje ütéstül megszédült vala, 

Paizzsal befödvén magát, fut kard alá, 

Haragos ellenségét oldalban kapá. 



Örömest elválnék Demirhám vajdátul, 

Mert karddal nem férhet hozzá szorosságtul, 

De amaz nem ereszti messzi magátul, 

Hát birkodni kezdtek mindketten haragbul. 



Imide-amoda űk hányják magokat, 

Botlástul, eséstül jól őrzik lábokat; 

Szoritja magához szerecsen az vajdát, 

Vajda ismég őtet, mint legjobban tudhat. 



Mikor méz-szag medvének orrában esik, 

Utánna mászkálván bükfárul leesik, 

Körmével s fogával az fára haragszik, 

Szaggatja heában heát gyökeréig: 



Igy ez mind az kettő egy másik körül jár, 

Egymásnak fejére kárt kivánsággal vár, 

Demirhám haragos, mint hótul nőtt viz-ár, 

De másik engedni éltéig nem akar. 



Utolsó fonalát éltének forgatják 

Nagy Radován vajdának kegyetlen Párkák, 

Mert mihant érkezék háta megé Durak, 

Vajdában beveré felét dárdájának. 



Az fekete földre ledül szegény vajda, 

De még is szerecsent maga után vonyá. 

Félholtan földön is ellenségét marja, 

Mig szegényt tellyességgel lölke elhagyá. 



Megzördült kemény föld az két vitéz alatt. 

Láttad-é ledülni régen nevelt tölgyfát, 

Kit erős kötéssel borostyán lehuzhat? 

Igy fekszik Radován holtan pogány alatt. 



Rettenetes Demirhám az földrül felkél, 

Megyen több ellenségre, mint az forgószél; 

Nem meri megvárni senki őtet, mert fél, 

Mert vagyon kezében nagy halál, nagy veszély. 



Elhagyák az bástyát vajdátlan vitézek, 

Futnak ide s tova, mint kicsin gyermekek; 

De ihon jün Dandó, hoz gondot töröknek, 

Száz vitéz szablyával segét futó népnek. 



Kevés, Dandó Ferenc, az te segitséged: 

Hogyha Zrini maga fejével öregbet 

Gyorsan nem hoz, elvesztitek ti Szigetet, 

Mert dült bástya bevett kétezer törököt. 



Mindent, az mi lehet, Dandó maga tészen, 

Mert sok ezer ütést paizsán fölvészen: 

Számtalan törököt lefektet egy helyben, 

Mint óriás, gázol ellenség vérében. 



Másfelől Delimán jut immár kapuhoz, 

Ő halált, ő veszélyt erős kezében hoz; 

Nagy dárda kezében hasomló tölygyfához, 

Avagy rettenetes gállyaárbocfához. 



Több bátorság esék Bot Péter szüvében, 

Hogysem az mi kellött volna ily üdőben, 

Mert ő harcra kimegy török eleiben, 

Megvetvén törököt, bizik jó szüvében. 



Kapuját megnyitja szép Szigetvárának, 

Ottan eleiben áll nagy Delimánnak, 

De Delimán éltét elveszi két hatnak, 

Kik Bot Péter előtt serényen harcolnak. 



Péter is másfelől kárt tészen törökben, 

Mert Murtuzán ledűl előtte nagy sebben, 

Sabán is, Bichir is, Pechliván Eöszven, 

Sas Fábián előtt fekszik Nuh Mohacen. 



Áll vala Embrulah aranyas fegyverben, 

Szkofiummal varrott kápa van fejében, 

Cifrált jancsárpuska mind az két kezében, 

Kemény bagdati kard fütyög hüvelyében. 



Nezér Cselebinek vala kedves fia, 

Minden tudománnyal mert elméje rakva, 

Ő Musáknak vala szerető szolgája, 

Ő kobzot, ő miszkált, ő chingiát tuda. 



Ő szerecsen tökkel tett szégyent nagy Pánnak, 

Énekével penig szép bilbil madárnak, 

Erdőknek Orfeus, Arion halaknak, 

Második Endimio volt az fényes Holdnak. 



O, örökké szerencsés, Embrulah, lennél, 

Ha hadat s Szigetet te elkerülhetnél! 

Erre Badankovics, kegyetlenb medvénél, 

Megyen, visz félelmet reá nagy erővel. 



Heában Embrulah kilövi puskáját, 

Mert meg nem találja az horvát leventát; 

Ő penig kikapja sereg közt Embruláht, 

Mint nagy saskesellü szép hattyu madarat. 



Hóna alatt viszi félénk gyönge prédát, 

Ő vékony torkával segitséget kiált. 

Meglátja Delimán iffiu Embruláht, 

Badankovics után fut, mint jobban futhat. 



Látja Badankovics, nem viszi békével 

Az török gyermeket, szablyája élével 

Felnyitja szép torkát, mely szép énekével 

Erdőt, mezőt töltött sok gyönyörüséggel. 



Megáll osztán s várja, az ki jün utánna, 

Delimán mint villámás de tünik reá, 

Mint az sebes menykű, röpül nagy dárdája, 

Egy szempillantásban Ivánt elszaggatja. 



" Te rontád világnak nagy gyönyörüségét, 

Én penig érőtte elvettem éltedet." 

Igy Delimán beszél, s lábban nyomja testét, 

Testébül dárdáját kihuzza és vérét. 



Bot Péter megbánta vakmerő probáját, 

Nem meri megvárni Delimán haragját, 

Visszafut az várban, visszaviszi hadát, 

Vakmerőségének vallja gyalázatját. 



Nem sokkal azután érkezik kapuhoz 

Delimán, hasomló ő viznek árjához, 

Mikor fövént, dölt fát, gyökeret bőven hoz, 

Mert rettenetességet s kárt markában hoz. 



Sok számtalan tatár mellette elesik 

Puska miát, attul de ő nem rettenik; 

Nem tud az ő szüve félni, sőt nevelik 

Aztot veszedelmek, s jobban serénkedik. 



Egy kis torony vala kapu fölött fábul, 

Azt lerontá Ali Kurt mostan ágyubul; 

Torony emberestül Delimán előtt hull, 

Ki hanyatt, ki talpra, ki szájára burul; 



Kit nehéz gerenda holtan lefektetett, 

Kit maga fegyvere mellybe sebesitett, 

Kit rettenetes esés halálba kevert; 

Husz volt, kettőn kivül többi mind ott veszett. 



Szvilojevics Antal, Klizurics Mikula 

Egészségben toronybul leestek vala, 

De mikor Klizurics magát közben látja 

Sok ezer török közt magát befoglalva, 



Mint az erdei vad, dühösségben esvén, 

Ha történet szerint jün vadász seregben, 

Akartva fegyverre kemény szüvel megyen, 

Jól tudja halálát, hogy ez helyben légyen: 



Klizurics szintén ugy, hon sürübb fegyvert lát, 

Fejét alá huzza, föltartja paizsát, 

Másik kezében penig nehéz pallosát, 

Reméntelenül megy, ott látván halálát. 



Szvilojevics penig bizik gyors lábában, 

Török közt s fegyver közt indult nagy futásban, 

Kapdos már bástyához, erőködik abban, 

Miként fölmászhasson, s lehessen bizvástban; 



De ott éri szegént kegyetlen Delimán, 

Rettenetességgel lábánál megkapván, 

Amaz föl erőködik, de csak heában, 

Mert lerántja, nagy falt véle leszakasztván. 



" Vélted-é, előttem te elszaladhatnál, 

Hitetlen eb, és gyorsabb légy Delimánnál ?" 

Igy mond az kegyetlen néki, és nagy vassal 

Megnyitja gégéjét, merre bement halál. 



Milos Badankovics az kapu mellett áll, 

Másfelől Hervoics, mint két magas töly-szál, 

Az mely Dunaparton innen is, tul is áll, 

Magasban többinél, s nagyobb hatalommal: 



Ezek esztelenül kis kaput megnyiták, 

Hogy ellenség bejüjön, szübül kivánják, 

Mert nem sokat beereszteni gondolnak; 

Többit kin szoritván, ezeket benn vágnak. 



Tódul az sok török, és mász egymás hátán, 

Mindenik másik előtt bemenni kiván, 

De Hervoics immár megfélemlett dolgán, 

Beteszi az kaput, vállával támasztván. 



Esztelen, mert bezárta az tatár királyt, 

Mint bárányok közé haragos oroszlánt. 

Milos Badankovics néki bizta magát, 

Megy szüves tatárra, messzirül igy kiált: 



" Nem Krim ez, Delimán, hazádbeli földed, 

Hanem Sziget-vára, az te temetésed; 

Halállal megfizeted az én öcsémet, 

Ihon ez az dárda mostan légyen tied." 



Elugrik Delimán, mint az könnyü evét, 

Helyt ád az halálnak, dárda üté mellyét 

Nagy Daust basának, elszaggatá szüvét; 

De Delimán igy felel, felelvén nevet: 



" Illendőbb, hogy késérd te öcsédnek lelkét 

Feneketlen pokolban, s még utban éred." 

Nagy azimi karddal ily szók után mellyét 

Felnyitja, s kibocsátja siralmas lelkét. 



Hervoics mellette megölt kilenc tatárt, 

De élte vesztével ő megvallotta kárt, 

Mert heában éltét fegyverderékban zárt, 

Mindkettőt elrontá az nagy azimi kard. 



Egyedül maradott az vitéz Delimán, 

Mert mind elvesztenek társai az várban, 

Mégis az ő szüve oly bátorságban van, 

Mintha volna közép török táborában. 



Sem szaván, sem kezén, sem bátor személyén 

Nem esmerni félelmet: ő jár merevén, 

Tiporja, gázolja és öli kegyetlen 

Keresztény katonát, ki áll eleiben. 



Minden fut előtte, kerüli mint lángot, 

Őnéki is akkor eszébe nem jutott, 

Hogy várban eresztett volna török hadat, 

Csak az futó népre viselt nagyobb gondot. 



De mikor meghallák ezt az vár piacán, 

Hogy várban berekedt haragos Delimán, 

S hogy nagy veszélyt tészen egyedül egy szablyán, 

Alapi Gáspárral siet vajda Stipán. 



Akkor legelsőben vette magát eszben 

Delimán, hogy nem jó néki késni itt benn. 

Mint szüves oroszlán sok vadászt erőben 

Ha lát, nem fut, haraggal előttök mégyen: 



Delimán igy ballag karddal kapu felé, 

Mert utánna fegyver-árt lát mindenfelé; 

Késéri kiáltással nép, ki lű felé, 

Ki tüzet, ki vizet föllyül hány fejére. 



O, hányszor megfordult! szégyenli futását, 

Szégyenli mutatni keresztyénnek hátát, 

Akar visszamenni, de esz bátorságát 

Meggyőzi, kapu felé tartja járását. 



Az nagy vas lakatot, ki egy lóterh vala, 

Leüti ököllel, kaput lábbal rugá; 

Igy vitéz Delimán várbul kiindula, 

Hid fel vala vonva, árkot általuszá. 



Okos Aigán basa hadverő elmével 

Lajtorját visz Vidra igen mesterséggel, 

Sok ezer jancsár lű partrul sürüséggel, 

Bástyán nem hágy állni senkinek lövéssel. 



De itt sem aluszik az tudós Csontos Pál, 

Bőven felel nékik porral és ágyuval, 

Szurkos koszorukkal, sok tüzes labdákkal; 

Lajtorja-hozóknak áll ellent nagy kárral. 



És minden szándékjok ugyan semmivé lén, 

Aigán csudálkozván maga veszedelmén, 

Mert ott háromezer török nélkül el-lén. 

Mégis bástya felmenésére szert nem tén. 



De Demirhám ront, bont, de veszti az népet, 

Csaknem maga rontja keresztény sereget. 

Rosszul áll előtte Dandó, s reménségét 

Már szüvébül ereszti, s lát kevés népet. 



Ezt mikor meglátá Szigetnek Hectora, 

Két seregét magával gyorsan ragadja; 

Vitéz Zrini elől maga megyen vala, 

Tündöklik fegyvere, kezében szép dárda. 



Röszkettél-é, Demirhám, mikor ezt láttad, 

Mint nyárfa levele? magad nem tagadtad, 

Mikor az harc után császárnak mondottad 

Az harc állapatját, s igazán vallottad. 



Mert nem volt orcádon akkor igen sok vér, 

Mikor bán dárdáját láttad, hogy éppen vér; 

Száz törököt kézzel maga Zrini levér, 

Mégis reá bátorság mindenkor több tér. 



Fekszik őelőtte Balbozán és Bilal, 

Gyalog Réz, Kurt, Ali, aga Behludi Szal; 

Kaszum lelkét fujja, Szulfikár földet fal, 

Vitéz Sziaus bék, Pirkuch, Porcha alfal. 



Mint vizi óriás, bán gázol az vérben, 

Henterög sok török az maga sebében; 

Más s még más törököt fektet le egy helyben, 

Akkor futni indul török nem seregben. 



Ki utat nem talál, bástyán aláugrik, 

Kinek keze, lába, feje öszveromlik, 

Kevés az törésre bástyán találkozik; 

Heában Demirhám maga tusakodik. 



Mert az nagy szorosság akaratja nélkül 

Kiragadja hirtelen az bástyán kivül. 

Ő eleget kiált: "Dur !" de haszon nélkül, 

Mert az nép kivivé magát is fal közül. 



Itt már sok török hull, mint tüz előtt az nád, 

Mellyet pásztor tavasszal gyujtogat, s vigad, 

Látván tüznek, szélnek kemény harcolását: 

Igy hull az sok török, és szaladton szalad. 



Nem látnál egyebet pornál s magas füstnél, 

Kit kovályogva visz az lengedöző szél 

Jajgatással kevert, jár köztök az veszél, 

Omol kémélletlenül pogány török fél. 



Láttad-é az halált az falon leirva, 

Mely rettenetesül kaszáját hordozza? 

Bán oly rettenetös az török táborban, 

Mint kasza előtt fű, hull török halomban. 



Az egész seregnek ő ad bátorságot, 

Ő ád erőt szigetieknek s hatalmat, 

Mert soha mellette senki kárt nem vallott; 

Minden szüvel kiván mellette az harcot. 



Nagy hosszu harc után megtér szép várában, 

Mint az kölykeihez hű nöstény oroszlán 

Elüzvén ártóit, megtér barlangjában: 

Igy tér meg szolgáihoz Zrini vigságban. 



Ők penig körüle, mint oroszlánykölkök, 

Vigadnak, örülnek, s néki hizelködnek, 

Seregek megbontó Istenét dicsérnek, 

Vigyáznak, fáradnak és gondot viselnek. 



Még aljos szüvet is nagyra visz boszuság, 

Nem hogy határtalant, kit nem bir okosság: 

Legyen nékem Achilles ebben bizonság, 

Kit harcrul tartóztatott egy kis bosszuság. 



O, ha ment lehetne némely ember ettül! 

Jobbat nem kérhetne világon Istentül, 

Mert némely boszuság igen üdőtlenül, 

Némely penig kárral maga fejére dül. 



Delimán, hogy megtért rettenetes harctul, 

Fáradtan, lustossan alutt-vértül, portul, 

De szüve még jobban ég nagy boszuságtul, 

Szégyenli, kifutott hogy Sziget-várábul. 



" Mit fog Rustán bék most énnékem mondani, 

Ha ezt az dolgomat fogja meghallani? 

( Igy szól vala magában ), mit fog tartani 

Császár én felőlem, ha ezt fogja tudni? 



Hej, mert elvesztettem minden jó hiremet! 

Mert nem vártam arcul meg ellenségemet, 

Látták űk hátamat, látták szégyenemet, 

Hová kivánhatom tovább életemet? 



Most lesz már mezejek az én irigyimnek, 

Engemet gyalázni most nyilik meg nyelvek, 

Mert senki nem látta én vitézségemnek 

Próbáját, s az én hatalmas fegyveremnek. 



Nem futottam én, nem, kaur ebek előtt, 

De magam nem tarthattam egy hadi fölyhőt; 

Kijüttem Szigetbül ott hagyván jelemet: 

Vértót, holttest-halmot, föstölgő üszöget." 



Magában tatár hám igy törődik vala, 

Azonban Rustánt az ő gonosz csillaga 

Haragos iffiu eleiben hozá; 

Rustán Delimánnak kevélyen igy szólla: 



" Azt tudám, krimi bék, Zrinit kötve hozod, 

Az mint vala minap az te fogadásod, 

De talán akartva te aztot halasztod, 

Mensz császárhoz, Szigetet kérni akarod. 



Jól van, én hazudtam, te igazat mondtál, 

Az kaurokat egy csapással levágtál, 

De bánom, hamarábban hogy kifutottál, 

Hogysem az mely lassan Szigetben ballagtál." 



Tüz sem oly hirtelen, sem puskapattanás, 

Sem ama rettentő mennyei villámás, 

Mint tatárnak szüve s haragja hatalmas, 

Mert mindjárt kezében akada kemény vas. 



Heában hány ellent Rustán bék kardjával, 

Mert vitéz tatár hám három csapásával 

Földre halva nyujtá, s fölötte igy szóllal: 

" Holt eb, ihon Krim bék, az kivel játszottál." 



Kiáltás, sikoltás ottan sok származék, 

Mert vezérrel valának jancsár seregek, 

De semmit Delimán nem gondol ővélek, 

Békével maga sátorában belépék. 



Ily nagy zöndülésre császár maga mégyen, 

De későn érkezett, mert látja, mint légyen 

Holt vejinek dolga, s kérdezi: mint légyen 

Oka? hogy bünöstül ő büntetést végyen. 



Kaszum kapidzsi basa eleiben áll 

Az haragos császárnak, és mérges szókkal 

Gyujtja lobbant szüvét, s azt mondja: "Mit használ, 

Hogy te császárunk vagy? ő ártatlan meghal. 



Ez ártatlan megholt magunk fegyverétül, 

Mellyet hoztunk kaurra, külömb hitünktül 

Ez az gonosztétel; de mit tart hitünktül 

Delimán, ha nem fél tüled, sem Istentül ?" 



Kaszum többet szólni császárnak akara, 

De Demirhám szintén elérkezék arra, 

Kemény intéssel többet szólni nem hagya, 

Hanem az császárnak igy szól vala maga: 



" Országló embernek nem egy az büntetés, 

Ha mindegy is az bün, mert különb mértéklés 

Kell minden dologban; néhutt az büntetés 

Ártalmasabb, hogysem az gyönge megintés." 



Az császár igy felel: "Rosszul tanácslottál, 

Demirhám, engemet, mert nincs igazságnál 

Szebb s jobb, az mely egyaránt mindenfele áll; 

Hát énnékem császárság, mondd meg, mit használ, 



Ha csak nyomorultakra száll én büntetésem? 

Hát azokon hatalmam csak vagyon nékem? 

De én megmutatom, hogy vagyon külömben, 

Delimánnak vétkét mert meg nem engedem." 



De többet Demirhám felelni nem mere, 

Gyorsan Delimánhoz, barátjához, mene, 

Császár nagy haragját neki megbeszéllé, 

És hogy azért éltére gondot viselne. 



Azonban Aigás is, Halul is érkezett: 

Mindenkor barátinak tartá ezeket. 

Delimán haragját enyhitik és szüvét; 

Halul bék igy kezdé tatárnak beszédét: 



" Menj el szeme elől haragos császárnak, 

Adj kis ideig helyt méltó haragjának, 

Nem lesz ez félelem; sőt, nagy okosságnak 

Fogják ezt mondani, valakik meghallják. 



Mi, az te barátid, itt leszünk azonban, 

És módot keresünk visszahozásodban, 

Titkon te ellehetsz valamely várasban, 

Mig tőlünk nem értesz mit bizonyossabban." 



Ily tanácsok után szüve meglágyula 

Vitéz iffiunak; mindjárt készül vala, 

De csak másodmagával onnan indula 

Dumán névü lován, s tülök elbucsuza. 



Ez elment békével, Demirhám azonban 

Nem nyugszik, sőt töri elméjét magában; 

Ő szüve nyughatatlan minden órában, 

Mert Deli Vidot megesmérte már harcban. 



És neki megeskütt, hogy harcra visszatér, 

Mihent alkolmatosságot és üdőt ér, 

És hogy török császártul hitlevelet kér, 

Mellyért Deli Vidot más bántani nem mér. 



Eddig mind haladott az ő akaratja, 

Mert néha egy, néha más volt akadályja; 

Mostan penig immár az szüve furdalja, 

Ez harcot véghez vinni szübül kivánja. 



Eleibe hiva azért egy követet, 

Az mely azelőtt is vitt sok követséget, 

És néki illyen mód kezdé beszéllését: 

" Sahman, véghez vinned kell egy követséget." 



Sahmán elindula szép Szigetvárában, 

Integet távulrul, hogy követségben van. 

Beereszték azért szigeti kapuban, 

Ottan Deli Vidot kérdezi, hogy hon van. 



Mikor megesmeré Sahmán Deli Vidot, 

Őhozzá békélvén lassan fejet hajtott, 

Osztán bátor nyelvvel őnéki igy szóllott: 

" Demirhám engemet, Vid, tehozzád küldött. 



Hogy ha te vitéz vagy, azt izené néked, 

Jer ki az mezőre, ottan van te helyed, 

Demirhám kezét is ottan megesméred, 

Ő halálos bajra ottan jün ellened. 



Senki ellenséged más nem lészen néked, 

Csak maga Demirhám harcol teellened. 

Deli Vid, te eztet szentül elhiheted, 

Mert ihon császártul vagyon hitleveled." 



Mint tüz, Vid ugrott haragos gondolatban, 

Nem tarthatja haragját tovább magában, 

Mond az töröknek: várjon, de kevés szókban, 

Osztán az nagy urhoz mene belső várban. 



Lábához békélvén, kezde esedezni, 

Hogy ne neheztelje harcra ereszteni. 

Noha nem örömest, de nem tud mit tenni 

Bán, Vidot bocsátja halálos bajt víni. 



Vid várbul kijüve, mint egy keselyő sas, 

Kinek orra, körme fegyveres és horgas: 

Igy Deli Vid körül mindenütt fényes vas, 

Sisakja fejében haragossan tollas. 



Mond osztán követnek: "Eredj te uradhoz, 

Mondjad néki, Deli Vid kezében mit hoz 

( Dárda vala kezében); várjon hát ahoz, 

Hol meglátott első nap, közel patakhoz." 



Sahmán követséget megvivé urának. 

Annak csuda gondok szüvében befolynak; 

Sokat fohászkodik ő az nagy Allának, 

Sokat Mahometnek, fogad szent Alinak. 



Meddig az két vitéz harcra készül vala, 

Addig Zrini Miklós vigyázásban álla, 

Hogy mi csalárdságot török ne inditna, 

Mint pogány ellenségnek szokása vala. 



Végre megnyittatá szép Sziget kapuját, 

Kapuig elkéséré vitéz szolgáját, 

Sok vitéz szavával ujétja kész voltát, 

Késérőül ada mellé kétszáz szablyát. 



Vid mégyen előttök, mint gállya tengeren, 

Kinek sok vitorlája leveg az égben, 

Mert rettenetesen structollat fejében 

Mozgatja forgószél, dárda forog kézben. 



Másfelől Demirhám, mint nevelt méreggel 

Napkeleti sárkány, rakva gondos tüzzel, 

Ezer gyumlia jün, ezer szpahi evvel, 

Jün Amirassen is husz száz szerecsennel. 



Maga is az császár egy dombrul alá-néz, 

Mit csinál szerecsen és keresztény vitéz. 

Holtnak immár ő tartja Vidot, mert emez 

Elhitette vala császárral, hogy meglesz. 



Mikor közel Vidhoz Demirhám eljuta, 

Hangos torkkal néki illyenmód kiálta: 

" Egészséggel, Deli Vid, horvát leventa! 

Miért ily későn jüsz te fogadásodra ?" 



Igy felel Deli Vid: "Én későn nem jüttem, 

Most itt vagyok, mostan küldöttél érettem; 

De talán még ma Isten megadja érnem, 

Megbánod, idején hogy kihittál engem." 



Ily szók után gyorsan reá rugaszkodik, 

Alatta fekete föld ugyan rözzenék, 

Villámás módjára dárdája kitünék 

Kezébül, de Demirhám gyorsan elugrék. 



De még sem volt oly gyors, mint az sebes dárda, 

Mert páncérát oldalán mind megszaggatá. 

Török páncérábul dárdát kiszakasztá, 

S magáét Vidra készületlenül hajtá. 



Az Vid paizsában kár nélkül magakadt. 

Ottan mindkettőnek kard kezében akadt, 

Az két erős fegyver hány tüzes szikrákat, 

Ars, Márs ő közöttök forgatják magokat. 



Néha öszvemennek, néha eltávoznak, 

Mint ágyubul kilütt fényes, tüzes labdák, 

Mellyek levegőben öszvetalálkoznak: 

Igy cselekesznek ezek vitéz leventák. 



Nehéz fegyver alatt Demirhám fuj lángot, 

Nem ád Deli Vidnak semmi nyugodalmot, 

De Vid sem aluszik, mert közel már jutott 

Minden szerencséhez, s jól forgatja kardot. 



De ihon szerecsen talpra emelkedék, 

Mint déli késértet, nagyobbra nyujtozék, 

Kezétül nehéz kard magasra viteték, 

Honnan sebességgel Vid fejére esék. 



Mint iszonyu menykü, porrá té sisakját 

Vidnak, meg is töré haragos homlokát, 

Kiért csaknem esni elereszté magát, 

Kiért esni ereszté mind az két karját. 



Akkor vigassággal török sereg kiált, 

Deli Vid éltében, azt tudja, véget lát, 

Körösztyének közzé esék penig bánat; 

De gyorsan szerencse megfordítja magát. 



Megélledt Deli Vid, kézben vette szablyát, 

Töröknek ketté vágá fényes paizsát, 

És azon csapással megsérté oldalát; 

Második csapással eltöré sisakját. 



Nem is hágy nyugodni az vitéz töröknek, 

Ujitton ujitja hatalmas kezének 

Nehéz csapásait. Az törökök félnek, 

Demirhám barátjai igen rettegnek. 



Demirhám, ez volna néked végső órád, 

Hogyha megtarthatná török fogadását, 

De ő meg nem tartja sem hitit, sem szavát, 

Ihon most is megszegi eskütt mondását. 



Mikor Amirassen látja társa dolgát, 

Hogy rettenetes harcban Demirhám lankad, 

Vid peniglen magával még jobban birhat, 

Török seregeknek felszóval igy kiált: 



" Alig van százunknak egy-egy ellenségünk, 

Mégis ez gyalázatos bajvivást nézzük. 

Evvel érdemessé Deli Vidot tesszük, 

És talán nagyobbra magunknál böcsüljük. 



Ah, ne lássák Szigetet ezek az ebek! 

Az kik Deli Viddal nézni harcra jüttek, 

Hogy azután soha ne kérkedhessenek, 

Hogy boszuságunkra várba visszatértek." 



Ezt mondván, Karabul jó lovát forditá, 

Az maga seregét magával ragadá, 

Vidot nagy erővel hátul megtaszitá, 

Sebessége miát csiddal nem hajthatta. 



Deli Vid ezt látván szüvében félemlett, 

Mert látja körüle szerecsen sereget, 

Azt mondám, hogy ő fél, de nem, hogy megijedt; 

Nem ijedt ő, noha látja élte végét. 



Ő Karabul lónak megkapja fékszárát 

Bal kézzel, jobbikkal felemeli kardját, 

Amirassennek is ketté vágja nyakát, 

Holtan letaszitja másfelé derekát. 



Csudálja Demirhám ezt a történetet, 

Mert (meg kell vallani) nem ő kedvébül lett. 

Vid peniglen kiált: "Megszegted hitedet, 

Pogány eb, megvetéd az te Istenedet. 



De Isten is megvet, Demirhám, tégedet, 

Végre is kezemben adja életedet." 

Felelne Demirhám, de most nem felelhet, 

Mert többivel eggyütt öszvekeveredett. 



Szégyenli és pirul, s próbálja tartani 

Török seregeket: de ha nem hallhatni 

Az nagy kiáltás közt, heában fáradni 

Őnéki hát itten. 



Deli Vid peniglen, mint az könnyü evét, 

Karabulra ugrott, s járja az sereget. 

Már az török sereg öszveegyeledett 

Az kétszáz vitézzel, ki állott Vid mellett. 



Mikor ezt meglátá szigeti Zrini bán, 

Hogy nem állandó császár fogadásában, 

Ötszáz karddal kimegyen s fegyverderékban, 

Maga segitséget visz elő nagy bátran. 



Az törökök ütet meglátták messzirül, 

Mint ártalmas szélvészt hajós lát tengerrül; 

Szaladnak előtte igen képtelenül, 

Mindenik magárul gondol, nem társárul. 



Deli Vid peniglen, mikor magát közben 

Látja számlálhatatlan török seregben, 

Kardja nem használhat, látja elméjében, 

Ily mesterséget gondol gyorsan szüvében: 



Egy holt gyumliárol az kápát levészi, 

Azt mind tollastul maga fejében tészi, 

Ő szalad egyaránt, merre sereg viszi, 

Zrini előtt merre szerencse vezérli. 



Zrini penig hátul viszi nagy dárdáját, 

Mint vitorlás gállya az nehéz árbocfát: 

" Deli Vid! Deli Vid! " nagy torkával kiált; 

De Deli Vid néki most választ nem adhat. 



" Hon vagy, édes szolgám, Deli Vid, hon vagy te? 

Élsz -e? török szablya vagy megemésztett -e? 

Felelj meg, hogyha élsz !" Igy jár az seregbe 

Zrini, könyvei tellyesednek szemébe. 



Azt gondolja vala, hogy Vidot megölték, 

Azért szüve nagy keserüségben ugrék, 

Futó török után gyorsan rugaszkodék, 

Egyedül ő maga közben keveredék. 



Ki ád nékem oly eszt, irhassam ez dolgot, 

Zrini mely rettenetes harcot inditott? 

Miképpen előtte az pogány test hullott, 

Mint szalma tüz előtt, oly hirtelen omlott. 



Holttestek között jár, mint kegyetlen halál, 

Török vérben gázol, mint tengerben kűszáll; 

Senki ő eleiben fegyverrel nem áll, 

Bajvivó társára senkire nem talál. 



De ihon Olind bék szégyenli futását, 

Látván vezérének ottan nagy halálát, 

Megfordítja Zrininek azért orcáját, 

Merevényen tartja kezében nagy kardját. 



Öszvecsap Zrinivel, de egyenetlenül, 

Mert halva az földre ő eleibe dül. 

Ő keserves lelke nagy föld alá röpül, 

Zrini penig máshová megy kegyetlenül. 



Ő levágja Hajdárt, Mussát, Bajazetet, 

Nagy testü Murtuzánt, fegyverü Rechepet, 

Végre Aigas basának elcsapja fejét, 

Nagy sötét fölyhővel befödi életét. 



Bujdosik nagy Delimán másod magával, 

Nagy gondokat hordoz mindenütt magával, 

Küszködik busulásinak nagy habjával, 

Idegen földön jár, rakva bátorsággal. 



Ül vala egykoron harmatos hajnalban 

Egy igen szép dombon és szellős árnyékban, 

Eleiben tünék Cupido haragban, 

S ily haragos szókat beszélle magában: 



" Vagy megkissebbedett-é az én hatalmam, 

Hogy én ezt az embert megbirnya nem tudom? 

Talán nem oly erős az én nyilam s ijam, 

Mint mikor megbirta Marst én vitéz karom? 



De, az mint én hallom, nem kisebb ez Mársnál, 

Sőt minden termete deliább nálánál; 

No, majd meglátom én, vitézség mit használ, 

Ha szép termetedben sebet nyilam csinál. 



Begyógyult már sebed, kit azelőtt csinált, 

De ez az mostani tenéked hoz halált; 

Soha el nem felejted többször Cumillát, 

Valamig fogsz élni, császár szép leányát." 



Ezután kitölté puzdrábul sok nyilát 

Kegyetlen istenfia, és nézi vasát; 

Nézi mindeniknek mérgét és fulánkját, 

Keserves sebcsináló titkos hatalmát. 



Azok közül egy rettenetes választa, 

Mely nagy ohajtással timporálva vala; 

Siralom és bánat ő hegyes fulánkja, 

Rövid gyönyörűség vala fája s tolla. 



Ezt ijában tévén az füléhez vonyá, 

Vitéz Delimánnak szüvében bocsátá; 

Nyil láthatatlanul ő szüvét megjárá, 

Minden mérges nyavalyát középben hagya. 



O, hányszor jün néked abban az órában 

Cumilla szép szeme nagy gondolatodban? 

Hányszor Cumilla név jün elől szájadban, 

Vitéz Praecopita, csak egy pillantásban? 



Ha az fülemüle sirását hallgatja, 

Annak bujához magáét hasomlitja; 

Ha derült egeket az ő szeme látja, 

Cumilla szépségét nagyobbnak gondolja. 



Ha foly az folyóviz, vagy szép csurgó patak, 

Az ő szemei is mind egyaránt folynak: 

Ha az gyönge szellők ágok közt fujnak, 

Az ő bánati is nyughatatlankodnak. 



És igy szól magában: "Cumilla! Cumilla! 

Miért tészesz engemet boldogtalanná? 

Ezt az sok ohajtást, kit busult szü fuja, 

Miért az te kemény lelked meg nem hallja? 



Miért én sirásimtul te meg nem lágyulsz, 

S nem látod bus szememet, könyvekben mint úsz? 

Te penig talántán nyavalyámtul gyógyulsz, 

És az én kinomban te semmit nem is tudsz. 



Maga ez fényes nap és ez az derült ég 

Nálad nélkül énnékem sürü sötétség; 

Ez az kikeleti mezei külömbség 

Énnékem unalom és nagy keserüség. 



Tengelic éneke, pintyőke sirása 

Nálad nélkül, mint baglyok huhogatása; 

Lengedöző szellők, csurgóknak folyása, 

Mint szélvész háboru és Lethe forrása. 



Hej, csak szép szemeid vigasztalnak engem! 

Minden boszuságot enyhitenek bennem. 

De talán megcsalom magamat én ebben, 

Talán gyülölsz Cumilla, édes szép gyöngyöm! 



Rustan bék halála, melytül véres kezem, 

Talán szemeid előtt gyülöltet engem? 

De inkább mit bánnád, hogy aztot megöltem, 

Holt ebtül szépségedet hogy megmentettem. 



Ihon hozzád mégyek, tégy boszut énrajtam! 

Magad kezeitül lelkemtül fosztassam. 

De nem lehet, hogy ollyan kegyes orcában 

Lakjék kegyetlenség, s kárt valljon Delimán." 



Igy szól vala tatár, és lovára ugrék, 

Gondolá, sok buja talán mint enyhödnék; 

Heában, mert kis isten nyergében ugrék 

Előtte, s kezében vala vezető fék. 



Szerelem istene Delimánt vezeti 

Oda, hon nagy tüzben taszitani véli. 

Landor-Fejérvárban azért elkéséri, 

Cumilla ölében ottan elmeréti. 



De Cumillának is hasonlatosképpen 

Szüvét átallüvé vak nyilával éppen. 

Ő is, mint szarvas gém, futkos az erdőkben, 

Kinek nyillal csinált vadász sebet mellyben. 



Igy ég az Cumilla szerelem mérgétül, 

Mert sebesittetett Cupido Istentül, 

Nyughatatlankodik, vagy jár, vagy áll, vagy ül, 

Egy hüvének ily szókat ejte mellyébül: 



" Fáti, édes anyám, mely sürü árnyékok 

Járják én elmémet, ugyan elájulok; 

Mely kegyes vendéget mi földünkben látok, 

Lű tüzet énbelém, kitül és gyuladok. 



Vagy hogy Márs öltözött kis isten tüzében, 

Vagy Cupido Márs haragos fegyverében, 

Mindenhez Delimán hasomló termetben, 

Avagy mind az kettőt meggyőz ő szépségben. 



Mely isten forgatja most az én elmémet, 

Hogy azt szeressem, ki megölte férjemet? 

De boldogtalan én, szeretem vesztőmet; 

Talán szintén Delimán gyülöl engemet. 



Talán azért gyülöl, Rustán társa voltam, 

S én azért szeretem, hogy szabadittattam 

Vitéz keze által. Ah, szüvem Delimán! 

Előttem is unalmas volt pogány Rustán. 



O, hányszor kivántam végét életemnek, 

Hogy ne feküdjem mellette az holt ebnek! 

Hányszor fohászkodtam az szent Mahometnek, 

Hogy fertelmes ágyátul megszabadulnék! 



Igy hozta az fátum. De ki mondja néked, 

Hogy alázatos Cumilla szeret téged? 

Fáti, édes anyám, elvesztem elmémet: 

Talán avval eggyütt unalmas éltemet." 



Igy szól vala Cumilla. De vén orvossa 

Néki orvosság helyett cicutát ada. 

Ő mesterséges csinált szókat gondola, 

Kivel az ő kedvét jobban megkapcsolá. 



" Szöbb lélek szöbb testben nem szorult ez földön, 

Mint, édes leányom, Cumilla, tiedben; 

De szépség nem hoz bátorságot semmiben, 

Enged szépség, ha lát Cupidót fegyverben. 



Hát miért idejét vesztened heában 

Szép iffiuságodnak, s mi haszon abban? 

Nem-é ez az kék ég, kit látunk magasban, 

Közli velünk szépségét és örül abban? 



Nem-é ez fényes nap, az mely szöbb mindennél, 

Osztja fényét közinkben, mi élünk evvel? 

Ha földi jóságát röjtené irigységgel, 

Elveszne ez világ csak egy kis üdővel. 



Az jót és az szépet az Isten rendelte 

Másoknak hasznára, s ember, mely kémélte 

Másoktul javát, Isten kedvét megszegte, 

És haszontalanul az földben temette. 



Nem kell néked futnod vitéz Delimántul, 

Melynek hire futott Vöröstengeren tul, 

Melyben szépség, vitézség jüttek lakóul; 

Jobb férjet nem kivánhatsz te nagy Allátul." 



Igy szól vala Fáti, tüzre olajt önte; 

Cumilla tisztességét hátra vetette, 

Sem az nagy császár atyját meg nem böcsülte, 

Kis levélre könyvével ily szókat önte: 



" Csudálni te fogod én vakmerőségem, 

Vitéz Delimán, kit magam is esmérem, 

De ha az az isten, az mely bir énvelem 

Igy hagyta, ne csudáld, ihon jó mentségem; 



Azért te ezt igy érts: minthogy győzhetetlen 

Kézzel téged megáldott kegyelmes Isten, 

S van hatalmad minden ellenségid ellen, 

Ihon én is rabul mégyek teelődben. 



De ha csak azoknak mutatod erődet, 

Az kik ellenségül birkodnak ellened, 

Nem bántod hát ezt az nyomorult fejemet, 

Ki böcsül, ki tisztel, ki imád tégedet. 



Ha gyülölsz, ha társom vétkébül énreám 

Ragadott valami: ne szánjon Delimán, 

S légyen annyi kegyetlenség az ő kardján, 

Haljon meg őmiátta Cumilla leán. 



De ha leányságomat néked tartották 

Diána társai, szép istenasszonkák, 

Vedd jó neven; ha ugy sem, tarts hát rabodnak, 

Parancsolj Cumillának, te szolgálódnak." 



Igy ira, s elküldé egy kis inasátul, 

Vára nehéz szüvel választ Delimántul, 

Gyógyulása lehet, gondolja, csak abbul. 

Delimán ily levelet külde válaszul: 



" Látom, igazán szolgáltam istenemet, 

Hogy ma megláthatom én jobbik lelkemet; 

Meggyőzetett győzte győzödelmeseket, 

Azért én elődben viszem rab fejemet." 



Nem késék sokáig Delimán azután, 

Cumillához mégyen szüvében hordozván 

Nagy örömét, és hamar ott lenni kiván, 

Az hon Cupidónak vetett hálója van. 



O, mely igen tudatlan ember elméje! 

Ha tudná némellyik, mi lesz jüvendője, 

Sok cselekedetét bizony elkerülné, 

Delimán Cumillát bizony elkerülné. 



Futtok egymás után, mint egy szerencsések, 

De majd mind ketten lesztek szerencsétlenek. 

Vaj, ki szörnyü cérnát Párkák fonnak néktek, 

Egyszersmind szakad el evvel örömötök! 



Mit mondjak ezeknek öszvejüvésérül, 

Szerelmes iffiaknak sok szerelmérül? 

Duplázzák csókokat egymás szája körül, 

Venus triumfusán kedves szüvők örül. 



Mint borostyán fával öszvekapcsolódik, 

Mint kigyó oszlopra reá tekereszik, 

Bachus levele is fára támaszkodik, 

Ennyi mód két phoenix öszvecsingolódik. 



Hallgass tovább, Musám. Az török táborban 

Sok idegen nép között nagy zendülés van, 

Mert sok ezer török kapitán nélkül van; 

Csak maga egyedül forgódik kajmékán. 



Mind kegyetlen tatár, mind merész szerecsen, 

Sok láb, és sok erős kéz, de mind fejetlen, 

Kevély töröknek is szintén azonképpen 

Elveszett vezérek s basájok mind éppen. 



Nem látnál közöttök, csak titkos suttogást, 

Félelemmel kevert sok gyakor ohajtást; 

Ki ohajtja Idrizt, Olindot, ki Aigást, 

Minden maga vezérét és nagy kárvallást. 



És egykor csoportostul öszvegyülének 

Immár estve felé mindenféle népek, 

Törökök, tatárok, geták, szerecsenek, 

Egy közzülük igy kezde szólni ezeknek: 



" Ugyan mind örökkén vakká kell-é lennünk, 

Vagy veszedelmünkre szemünket bekötnünk? 

Vajon tisztesség-é, ha bolondul veszünk, 

S vérünk hullásával kaurt mi tisztelünk? 



Megaggott az császár az ő elméjében, 

Megkötötte magát vakmerőségében; 

Azt mondja, hogy bemegy erővel Szigetben, 

Ha török nem marad csak egy is életben. 



Vezérek és basák és kemény vitézek 

Erős Zrini kardjátul megemésztöttek, 

Hány ezer muszurmán fekszik őmellettek, 

Prédául hollóknak s körösztyén ebeknek? 



De mi minden kárunkat elfelejtenénk, 

Ha vitéz Delimánt előttünk nézhetnénk, 

Némettül, sem magyartul akkor nem félnénk, 

És minden dolgunkban szerencséssé lennénk. 



De ki tiltja nékünk, hogy vissza ne hozzuk, 

Császár ellenére is, mi fényes holdunk? 

Fele az tábornak érette fáradjunk, 

Kérésünkkel ütet is visszahozhatjuk." 



Igy zavaros szókkal szól vala Deriel, 

Mindnyájan követnek ütet választák el, 

Hogy Delimán után menjen tízezerrel, 

S valahol találja, szép móddal hozza el. 



De okos császárnak ez hogy hirré esik, 

Okos szüvében igen megkeserödik, 

Látja, méltóságát közrendek keverik, 

Magában elméjével igen tanácskozik. 



" O, mely külömböző az községnek dolga, 

Kis szerencse-szellő az mellyet hordozza, 

Ma mutat jó kedvet, ha jó állapatja; 

Ha holnap nem teszik, haragra forditja. 



Méltóság, mely erős uraság oszlopa, 

S ihon most rossz gaznép lába alá nyomja; 

Ellenemre Delimánt visszahivatja, 

De ennek is lehet talán orvossága. 



Jobb tahát nékem vélek nem tusakodnom, 

Hanem Delimánért követet bocsátnom. 

Én küldök, és nem ők, osztán illyen módon 

Megcselekszem, méltóság rajtam maradjon." 



Igy gondola császár, és igy cselekedék, 

Vitéz Delimánért Ferhat bék küldeték, 

Az nagy zenebonát is megcsendesziték 

Az okos kajmekán és ravasz Halul bék. 



Ferhat megy sietve, s Delimánt találja 

Cumillával eggyütt szép Fejérvárába, 

Azért beöltözik minden okosságba, 

Császár követségét kitevé ily szókba: 



" O, vitéz atyának még vitézebb fia! 

O, Mahomet-hitnek legszebbik virágja! 

Császár köszönettel az ő fejét hajtja, 

Az mely földön fölött mindeneknek ura. 



Ihon Szigetvára vagyon csak esőben, 

Maga is immár Zrini esett kétségben, 

Türheted-é, ily próbán hogy ne légy jelen, 

S vitéz kezeidet ne keverjed vérben? 



Néked ez pálmának tartatik az ága, 

Tied, és nem másé, lesz ennek jutalma, 

Megelégszik császár, hogy láb alá nyomta 

Zrinit, mely kaur közt legnagyobb leventa. 



Cumillát is tenéked adja két kézzel, 

Mert nem akart ezért pörölni Istennel, 

Rustán halálát is bátran felejti el, 

Az mely maga játszodott veszedelmével. 



Téged az tábor is egyenlő kedvvel vár, 

Török és szerecsen, nemcsak krimi tatár, 

Jűjj el hát közinkben, s ne neheztelj immár, 

Téged csak aliglan vár Szulimán császár." 



Kegyetlen tatárnak szüve meglágyula, 

Mikor maga felől dicséretet halla; 

Mert ő nyavalyát császárnak kivána, 

Azért, vitézséggel hogy ütet kihozná. 



Most immár császár dolgát oly kárban látja, 

Hogy segitség nélkül vagyon romladóba, 

Azért bátorsággal végezi magába, 

Hogy elmegy segétségre török táborba. 



Másfelől mit csinál, és mit nem keserög, 

Szép szemü Cumilla, kinek az szüve ég; 

Szörnyü jüvendőket elméje forgat még, 

Végre ura előtt nyelvért igy nyitá meg: 



" Kegyetlen, mit készülsz az török táborban? 

Tudod-é, egy lépés onnan koporsóban? 

Vagy császár, vagy hogy más talál halálodban 

Okvetlen módot boszuállásában. 



Illyen-é én uram, mint egy kis cinege, 

Mellyet oly könnyen sip csalogathat lépre? 

Higgyed, higgyed, uram: Sirena éneke 

Az, mit Ferhat tenéked mostan beszélle. 



Elveszté az hadat császár Sziget alatt, 

Már te veszéseddel akarja jutalmát; 

Te vitéz fejedbül tenni akar prédát, 

S végezni akarja ezzel tragédiát. 



De veszedelemtül látom, hogy te nem félsz, 

Szerencse forgandóságát semminek vélsz; 

Én szüvem, én lelkem, engem hát hová tész, 

Ha veszedelemre szerencsétlenül térsz? 



Azt mondod, hogy szeretsz jobban temagadnál, 

Ennek bizonsága csak egy dologban áll: 

Őrizd az éltedet, mellyen az enyim áll; 

Nem állhat borostyán, ha ledül az töly-szál. 



Most látom igazán, nem én szerelmemért 

Te megölted Rustánt, de kegyetlenségért. 

Kegyetlen! nem gondolsz most is Cumilláért, 

Őhelyette inkább te kivánsz pogány vért. 



Kegyetlen! ha csak vért kivánsz te elmédben, 

Nyisd meg az én mellyemet, vagyon vér ebben; 

Igyál, ne szomjuzzál; szerencsétlenségem 

Soha nem lehet kissebb ennél énnékem. 



De hogy holtod után sebeidet nézzem, 

Üres ereidet számlálva szemléljem, 

Azt tudod-é, lehetne óráig éltem? 

S nem elég ez az kéz, hogy megnyissa szüvem ?" 



Mit csináljon tatár? Ide vonsz tisztesség, 

Oda Cumilláért, mint kénkű, szüve ég; 

Őbenne hadakozik két nagy ellenség, 

Mellyek közzül győzé végre az tisztesség. 



És igy szólla társának: "O, szüvem gyöngyöm! 

O, szemem világa, o, én jobbik lelkem! 

Töröld meg orcádat, és ne sirass engem, 

Ne jüvendőlj gonoszul, kérlek, felőlem. 



Csak fél embernek vélsz, ha féltesz kaurtul, 

És hogy ugy irtóztatsz az Zrini kardjátul, 

Nem félek császárnak én ravaszságátul, 

Mikor kérdezhetek tanácsot szablyámtul. 



Azt tudod-é, Zrinit nem láttam soha is? 

Tudnod kell, hogy voltam én benn Szigetben is. 

Egyedül kergettem én ezereket is, 

Mégis az Mahomet megtartott eddig is. 



Homlokunkon vagyon mi szerencsénk irva, 

Kerülje és fussa, de nem távozthatja 

Senki is halálát, ezer közt meghagyja 

Szerencse, kit Isten másra választotta. 



Nem visz engem, higgyed el, az kegyetlenség 

Az ilyen próbára, bolond vakmerőség, 

Hanem erővel huz az drága tisztesség, 

Légyen, ha kell lenni, az én éltemben vég. 



Valamint te most félsz, szerelmes Cumillám, 

Ugy fogsz ismég örülni, mikor látsz rajtam 

Prédát, mellyet Zrinitül kézzel levontam, 

S ő hitetlen testét az ebeknek hántam." 



Mit tegyen Cumilla s mi nemü erővel 

Delimánt szándékátul távoztassa el? 

Nem tud ő mit tenni, csak sürü fölyhőkkel 

Sok fohászkodását látja röpülni el. 



Azért kételenül elkészül az utra, 

Noha jüvendőjét Delimánnak tudja, 

Szép térdeit földre sok sirással hajtja, 

És igy az nagy Istennek könyörög vala: 



" Égnek ura, mit vétettem én ellened, 

Hogy ennyire kelljen rám kegyetlenkedned? 

Talán ártatlanságom inditja mérged, 

Talán kit teremtél, nem nézhet rá szemed. 



Megütéd Enceladust szörnyü küveddel, 

Ixiont szaggattatád sasok körmével, 

Kis kinok, ha mérem azokat enyimmel, 

Nem fájdalom, hon csak test szenved türéssel. 



Én iffiuságomat dög mellett vesztém, 

Halálrul életre csak most emelkedem, 

Mikor vitéz uramra én szert tehettem, 

Szerencse de azt is elviszi előlem. 



Azért kérlek téged, te hatalmas Isten, 

Delimánt veszedelemtül ily hirtelen 

Ments meg, avagy hogy ha Zrini kardja ellen 

Nem vagy elegendő, ölj meg előbb engem." 



No, megindult Delimán szép Cumillával, 

Sok török elejben jün nagy vigasággal, 

Nem messzi tábortul egy szép kutforrásnál 

Sok társaival eggyütt Delimán megszáll. 



Biztatja Cumillát Delimán, de amaz 

Számtalan sirástul még mind jobban száraz. 

Bu bánattal eggyütt szüvében rágalmaz, 

Fa és fű kemény télen igy egyaránt száraz. 



Cumilla urának szomakját szablyárul 

Levészi kezével, s kiván innya abbul, 

Amaz kutra megyen, vizet hoz forrásrul; 

Nem tudja, társának vége légyen abbul. 



Mert mérges sárkánnyal egyszer vagdalkozott, 

S hüvelyében tenni akarta az kardot, 

Szomakjában egy csöpp vér beszállankozott, 

Melyrül ő maga is semmit is nem tudott. 



Méreg volt; Cumilla mert mikor megivá, 

Szép testét, erejét mindenütt megjárá. 

Életét nagy kinnal testébül kizárá, 

És valamint kivánt, maga is ugy jára. 



De mit csinál Delimán illyen látatban? 

Nem mondhatom, ha volna száz nyelv szájamban; 

Mind törököt, tatárt rak halva halomban, 

Mutat kegyetlenséget önnön magában. 



Fegyverét elhányá, ruháját szaggatja, 

Meztelen az fákat tövébül rángatja; 

Nem kiált, de ordit oroszlány módjára, 

Valahol kit talál, öl, ront és szaggatja. 



Két nap és két éjjel igy jár az erdőkön, 

Aztán mikor eszben vette magát későn, 

Felszedi fegyverét s öltözik köntösben, 

Boszut akar állani mert keresztyénen. 



Deli Vid török közt ellenségképpen járt, 

Ezerek között is soha nem vallott kárt; 

Előtte, mellette halál sokat kaszált, 

Őtet elkerülte, vagy hogy rá nem talált. 



Sok százezer török járt most körülötte, 

Sok van az táborban, az ki esmerhetné; 

De Isten szemeknek az fényét elvette, 

Azért senki ütet Vidának nem vélte. 



De néki is eljün az maga órája, 

Melynél tovább életét el nem vonhatja; 

Bizvást török tábort és bátran járhatja, 

Mert senki életét addig nem ronthatja. 



Deli Vidnak vala egy szép felesége, 

Ez asszonyok közzül csak maradt Szigetbe, 

Szebb vala mindeneknél az ő szépsége, 

De még azon föllyül urához hűsége. 



Török leány vala, de Vid hatalommal 

Elhozá egy várbul nagy erős harccal. 

Haissennek hiják vala török szóval, 

Körösztség megáldá de most Barbálával. 



Ez, mikor heában várta volna urát, 

Sok könyvel áztatván társa üres ágyát, 

Nem tudja, életben van-é, vitéz urát, 

Vagy hogy török miát szenvedett szép halált. 



Száll Márs ő szüvében, s nem, mint más, sirással, 

Vagy nyomorult föcske hosszu jajgatással 

Csak ohajtja társát, hanem bátorsággal 

Fegyverezi magát ura páncérával. 



Páncérát, fegyverét magára fölvészi, 

Urának jó kardját oldalára teszi, 

Jó lóra felugrik, kopját kézben vészi, 

Haját és szép fejét fályollal tekeri. 



És igy török formán Szigetbül ki mégyen, 

Táborban mindennel szól csak török nyelven, 

Imide-amoda jár minden szegletben, 

Hogyha vitéz urát vehetné eszében. 



Az tulsó részére tábornak megy vala, 

Ottan egy nagy szerecsent előltalála: 

Örömest száguldna, de nem mehet lova, 

Mert az nagy testével lovát elfároszta. 



Látja okos asszony ennek sietését, 

Gondolja, hogy nem árt kérdezni menését; 

Megállitja azért szép szóval szerecsent, 

Kérdezi, micsodás viszen hirt hirtelen. 



Amaz penig néki felel siettében: 

" Ne tartóztass, kérlek, engem menésemben, 

Viszek hirt császárnak, kiért életemben 

Urrá lészek, de kérlek, hagyj békeségben." 



" Mondd meg énnékem is (az asszony igy monda ), 

Hiszen nem lehetek én semmi károdra." 

Felel az szerecsen: "Amott egy sátorban 

Deli Vid aluszik török ruházatba." 



Mikor Deli Vidot emlite az pogán, 

Gondold, mi változás volt asszony orcáján; 

De fél, hogy szerecsen hirt viszen udvarban, 

Utánna fut, s eléri három ugrásban. 



Kopjával nyeregbül messzi kitaszitá, 

Gyorsan szablyájával az fejét elvágá, 

Jó lovára ismég, mint evét, fölugra, 

De gyorsan sok török siete utánna. 



Mert kiáltás támad és nagy zenebona, 

Azért minden török futó után futa, 

S tovább nem szaladhat az szegény Barbara, 

Mert egy goromba kéz lórul letaszitá. 



Ezer Környülfogta; kérdik: honnan légyen? 

S szerecsen halálának mi oka légyen? 

Ő szegény nem szólhat, nem tudja mit tegyen, 

Hazudja, Alkairban hogy lakása legyen. 



" Ottan egy bátyámat szerecsen megölte, 

És én szemeimet eddig elkerülte." 

Gyorsan talál pártot, az ki fog mellette, 

Szép asszony mert lágyita minden szépsége. 



Ki mondja, hogy jól tett, ki az békhez huzza; 

De ily kiáltástul Vid nem messzi vala. 

Azért gyorsan ugrék ő jó Karabulra, 

Ő is megyen vala az nagy kiáltásra. 



Hát mikor oda megy, látja gyönge társát, 

Hallja is fülével keserves sirását; 

Gondold meg az ő mondhatatlan bánatját, 

Mégis nagy okossan messzirül igy kiált: 



" Vitézek, álljatok! mert ez az én szolgám, 

Immár sok nap lopta el fegyverem, lovam, 

Az egész táborban utánna bujdostam, 

Adjátok kezemben, az én birtokomban." 



Azonban egy kadia oda érkezett, 

Az kitül lén az Vidnak illyen felelet: 

" Ehez bizonság kell, s álljon törvényszéket; 

Törvény is el nem vészti el az tiedet." 



Elbusul Deli Vid, és ugrik haragban, 

Kiált: "Pogány ebek, nem elégszem abban; 

Törvény és igazság vagyon én szablyámban." 

Ezután ketté vág Malkuchot derékban. 



Abélt és Izmailt leterité földre, 

Kadiának fejét függeszti két részre, 

Abaza lelkének útat nyit mellyére, 

Jakult lefekteti örökös helyére. 



Eiuz tartja vala ő szép feleségét, 

De Deli Vid kardja ketté vágá testé, 

Ottan megragadja kezén szerelmesét, 

Jó lovára vészi és kimenni siet. 



Karabul, mint madár, nem nyom nyomot földön, 

De mint süvőtő nyil, megy ollyan sebessen, 

Ő futhatott volna által az tengeren, 

S nem esmerszett volna, hogy van viz az körmén. 



Látják az törökök, Szigetbe szép prédát 

Viszi futó lován, s megesmerik Vidát, 

Heában utánna futtatják lovakat, 

Mert mint a könnyü köd, eltünteti magát. 



Szigetben örömmel Zrini befogadá, 

Mert immár azelőtt ő megholtnak tartá. 

Vid török dolgait igen megtanulá, 

Mellyeket urának eleiben ada. 



De noha vitéz bán mind tudta ezeket, 

És szemével látja nyilván veszedelmét: 

Nem irtózik semmit, hanem ép elméjét 

Pogánynak veszélyére tartja s nagy szüvét. 



Szulimán másfelől elkegyetlenedett, 

Maga vére ellen kegyetlen törvént tett. 

Azt mondja magában: "Ihon száz népeket 

Lábam alá nyomtam, és nagy világ részét. 



Ha ugyan veszni kell, éppen mind vesszen el, 

Az egész török hir ugyis tisztességgel 

Lesz, mert az Szulimánnal vitézség vész el, 

Török hold és jó hir véle aluszik el. 



De halljuk még egyszer vezérek tanácsát, 

Könnyebbitsék mégis szüvem busulását." 

Ezután Szokolovics Mehmetet kiált, 

Néki parancsolja, begyüjtse tanácsát. 



Behivá Szokolovics fő vezéreket, 

Kinek-kinek rendi, leülteté üket, 

Méltósággal osztán kérdi tetszéseket, 

Maga is fő helyre leüle előttök. 



Ül vala legelől az vitéz Delimán, 

De keserves szüve mind busulásban van; 

Nem tudja, mit csinál, és császár tanácsán 

Nem adna egy ohajtást, mely megyen száján. 



Fölyhő-szaporitó ő bánatos szüve, 

És tenger-árasztó két rettentő szeme, 

Mint vasbánya-fujó az ő széles mellye, 

Mert sürü ohajtást gyakran bocsát erre. 



Azért nem is kérdik, nem is szól senkinek, 

Hanem őmellette szólni kell Al béknek; 

Ez penig barátja volt holt Rustán béknek; 

Okos, bátorsága de nincsen szüvének. 



" Miért kellett veszni számtalan vezérnek? 

Mert helyt mi nem adtunk Rustán beszédének. 

Miért feküsznek itt basák és holt békek? 

Mert egy ember elrontá jó értelmünket. 



Ő penig maga is mit csinált, jól láttuk, 

Arcul fordulva ránk futva jünni láttuk, 

Az kiket mi oroszlányoknak tartottunk, 

Ugy megszeligyültek, mint ölyv előtt vad tyuk. 



Azért én azt mondom: jobb még böcsülettel, 

Mig nagyobb károkat nem vallunk keservvel, 

Felemelnünk tábort és haza mennünk el, 

Hogysem ennyi vitézt itten rontanunk el." 



Al gorombán szóllán, mert noha Delimán 

Az ő szava közben volt más gondolatban, 

Mégis eszbe vette, ő vagyon példában; 

Felugrék, s így szólla szörnyü haragjában: 



" Megnyitád nyelvedet szabadon, Al; mire, 

De magad sem tudod, hanem én hiremre; 

Gyalázni akarnál, de fordul fejedre, 

Nem ragad ebugatás az derült égre. 



Hát futott Delimán? hát szégyennel hátot 

Császár szeme előtt ellenségnek adott? 

Hon volt akkor Al bék, mikor Szigetvárott 

Vitézséggel járván kaurokat rontott? 



Küldje ki az császár meztelen szablyáját, 

Avval minden népnek mutassa haragját, 

Itthon gyalázattal öljék meg az ollyat, 

Ki ostromnak nem viszen tüzet, lajtorját. 



Én megyek, én elől, s rettenetes kézzel 

Szigetnek bástyáját láttokra rontom el; 

Száz Zrini előmben jüjjön, vassal, tüzzel, 

De megyek ellenére vitézségemmel." 



Igy szól vala tatár. Az tanács elbomlék, 

Holott szólni ellene nem igyekezék 

Senki is, azért mindnyájan felkelének, 

És sátorok alá gyorsan elmenének. 



Demirhám, mint vadkan, emléti szégyenét, 

Fuj lángot szájábul, nem találja helyét, 

Nagy cselekedettel kivánja törlését, 

Viddal ismeg kivánja öszvemenését. 



S igy szól vala magában: "Hon van jó hirem, 

Kit sok veszedelemmel régen szörzöttem? 

Jobb lett volna nékem Vid miát elvesznem, 

Hogysem császár hiti-szegésével élnem. 



De látta az világ, nem volt az én vétkem, 

Mind lovam akarta, mind magam s fegyverem. 

De másképpen rendelte az én Istenem; 

Talán még előjün egyszer én szerencsém. 



Vagy hogy fog szállani holló én mellyemre, 

Vagy penig tisztesség én vitéz fejemre; 

Nem hagyon Deli Vidot én szégyenemre, 

Esküszöm fényes kardra és életemre." 



Igy megyen császárhoz, és igy szól őnéki: 

" Hatalmas császár, miért van tiszteleti 

Az vitéz embernek? Mert kockára veti 

Uráért életét, és sohun nem röjti. 



Az mit hittel fogad, megállja magában 

Vitéz, ha vagyon is csak egy vad barlangban, 

Vagy erdőn, vagy mezőn, vagy szép palotában, 

Hitit nem kell sohun elhagyni romlásban. 



Nincsen hát énnékem semmi böcsületem, 

Mert Viddal harcomat véghez nem vihettem. 

Én uram s császárom, miért ezt szenvedtem? 

Hiszen, jobb lett volna Vidtul ölettetnem. 



Hanem én csak arra Mahometért kérlek, 

Eressz, Deli Viddal karddal szembe menjek, 

Mert vannak miköztünk halálos törvények, 

Mellyet halál itél; egyszer köztünk váljék." 



Igy szólla Demirhám; de császár mást gondol, 

Megvénhedt mellyébül mert sok nagy gond omol; 

Végre Demirhámnak okos válaszul szól: 

" Mit kivánod, Demirhám, az kit nyelved szól? 



Gondold meg igazán és nem fölfujt szüvel, 

Ez-é magános bajvivásra való hely? 

Törökország szüne ihon jütt velünk el, 

Egy bajvivást nézzünk, azután menjünk el? 



Vitéz vagy, jól tudjuk; de vitézségedet 

Kicsin helyre akarod mutatni s erődet; 

Kevés haszon, kis tisztesség ebbül jühet, 

De viszontag nagy veszély előkerülhet. 



Tudod-é, hun vagyon vitéznek próbája? 

Ahon Szigetvárnak megnyitott bástyája, 

Hiszem, Vidot Demirhám ottan találja, 

Miért keretetik hát helynek mustrája ?" 



Ég Demirhám, s nem szól, táborbul kimégyen, 

Gondolja, Szulimán benne kételkedjen; 

Azért ő szüvében végezett, mit tégyen: 

Egyedül ostromnak, megeskütt, hogy megyen. 



Császár látja, heában hirdet tanácsot, 

Mert Delimán miát kétszer már elbomlott, 

Azért ő magához hivatott csak hatot, 

Mindeniket okost, hüvet és hallgatót. 



Az eggyik azt monda Szulimán császárnak: 

Még egyszer mindnyájan induljunk ostromnak, 

Tüzzel, vassal ártsunk az Szigetvárának, 

S ha akkor nem ártunk, hagyjun békét annak. 



Az másik: Nem szükség, mindnyájan itt legyünk, 

Tizezer gyalogot vár körül rendeljünk, 

És tizezer lovast jól elhelyheztessünk, 

Minden segétséget hogy kirekesztessük. 



Harmadik azt monda: Ali Kurt labdákkal 

Várat égetheti, tüzes szerszámokkal, 

Az árkot ki kell bocsátani folyással, 

Az mi ki nem folyhat, tölteni gyapjuval. 



Negyedik igazán megmondá tetszését, 

Mert kivánja vala haza menetelét: 

Heában az tábor itt üdőt veszteget, 

Majd az ősz reánk hoz vizeket, essőket. 



Ötödik igy szólla: Hagyjunk Pécs várában 

Két ezer gyalogot, ezeret ló hátán, 

Mellyek szigetieket tartják zablában 

Ugy, hogy ne mehessenek soha csatában. 



Hatodik tanácslá haza menéseket, 

Mindenik okokat hoz erre eleget, 

Csak nem hajol császár, hallván ily beszédet. 

Azonban ihon hozzák Ali Kurt testét. 



Immár nincsen néki jobb ágyumestere, 

Az mely viselhetne gondot az tüzekre; 

Azért hamar haragrul esik kétségre, 

Sziget hogy megmarad, véli, szégyenére. 



Visszamenéséről immár gondolkodik, 

Mint legyen békével, csak azon aggodik. 

Jól tudja, hogy hátul oroszlán hagyatik, 

Mely miát békével eggyet nem léphetik. 



Azonban egy galamb Szigetbül röppenék, 

Kanizsai fészekben eztet nevelték, 

Ugyan szárnyaival oda igyekezék, 

Azonban ily véletlen dolog történék: 



Egy ráró magasbul megszemlélé prédát, 

Utánna inditja két sebes sugárát, 

Az haszontalannak véli csavargását; 

Hát császár sátorában elröjti magát. 



Gyorsan sok bosztáncki megfogják galambot, 

És eszekben vévék egy kis papirosot, 

Ezt galamb Szigetbül szárnya alatt hozott, 

Az császárhoz bevivék ezt az ujságot. 



Gyorsan magyar tolmácsot behivatának, 

Az keresztény levelet kezében adák. 

Az fölin levélnek ily bötük valának: 

" Adassék ez levél az magyar királynak." 



" Ha kérded, mint vagyunk, mint közel halálhoz, 

Kiknek reménséget már segitség nem hoz, 

Ötszázan maradtunk, de mind koporsóhoz 

Sebek miát közelb vagyunk, sem világhoz. 



De az pogány eb is nem kérkedik velünk, 

Hatodát táborának kard alá tettük; 

Vezéreket, basákat, sokat megöltünk, 

Már csak fejetlen láb az mi ellenségünk. 



Két nap alatt eljün az mi végső óránk, 

Mert fogát sárkányok köszörülték reánk. 

Akkor is mit tehet mi keresztény próbánk, 

Örömest megmutatjuk ennek világnak. 



Tüzzel emésztenek leginkább bennünket, 

Mely miát nem találjuk sohul helyünket; 

Gondoljuk végezni ott kinn életünket, 

Károljuk tüz miát vesztenünk éltünket. 



Mi segétségünkrül ne gondolj semmit is, 

Mert az lehetetlen, látjuk mi magunk is, 

De pogány törökben tehetsz kárt nagyot is, 

Ha utánna mégyen hadad és magad is. 



Mert félnek, mert nincsen sem generálisok, 

Elveszett, ki mit tudott, itt kapitányjok; 

Császár és Kajmekán, csak azok hadtudók, 

Delimán, Demirhám vakmerő bolondok. 



Huszonötezer török eb fekszik itten, 

Mellyek tiz ostrommal jüttek ránk féltekben. 

Többet mi nem irunk, hanem egészségben, 

Isten tartsa Felséged jó szerencsében." 



Mikor az Szulimán ez dolgot meghallá, 

Hogy Sziget reménségének van utolja, 

Szüvet vett magában, és hogy az heába 

Galamb röpülése ne lenne, bocsátá. 



Áruló madár, hol vagyon te hűséged? 

Fogsz-é röpülhetni, vallyon nem szégyenled? 

Elárultad uradat, titkos levelét 

Pogány ellenségnek kezében ejtetted. 



De nem örüle sokat szabadságában, 

Mert ráró mind ott kinn leste az magasban. 

Utánna röpüle, s elkapá az szárnyán, 

Kegyetlen körmével örül szaggatásban. 



Császár mindenfelé parancsol ostromot, 

Hogy mindenik vigyen ki tüzet, ki vasot, 

Ki szurokkal öntött kénküves gránátot, 

Tizezeret kioszta tüzes gránátot. 



Egy üdővel megtölt török vala hadban: 

Ennek eredeti volt bő Aegyptusban, 

Elméjében ennek iszonyu tudomán, 

Az neve peniglen hatalmas Alderán. 



Alderán, az mely birt iszonyu lelkekkel, 

Minden elementummal és nagy fölyhőkkel, 

Égi planetákkal, föld-rözzenésekkel, 

Nagy villámásokkal, meny-ütő küvekkel. 



Ez császárhoz belépék, igy kezde szólni: 

" Hozzád jüvésemet te fogod csudálni, 

De érts meg az okát, mert fogok használni, 

Mert ellenségidre fogok kárt szállatni. 



Rettentő lölköket láncozva én tartom, 

Némelyt csak kárára másnak kibocsátom; 

Az egész poklokon vagyon én birtokom, 

Ezekkel az kaurt, ha akarom, rontom. 



Azért semmit ne félj, és ne készits erőt, 

Csak te nyugodalmassan várj egy ki üdőt, 

Szigetre ráhozom rettenetes fölyhőt, 

Kénküves tüzeket s az egész ördögöt. 



Meglátod, mit használ Istenek, Jézusok, 

Ha én tudományommal reájok omlok; 

De imé még én tenéked többet mondok, 

Fölhozom nagy Alit, mely az ő rontójok." 



Elhiteti császárt Alderán ily szókkal, 

Mert szavát bizonyitja szörnyü átkokkal, 

Elbocsátja azért tündért szabadsággal, 

Ő viteti magát fekete lovával. 



Alderán elröpül az fekete lovon, 

Helyt keres magának erdő közt egy sikon. 

Tizenkét keresztény iffiat ő titkon 

Táborbul kihozat, mellyek voltak láncon. 



Ezeknek gégéjét nagy késsel megmetszi, 

Ártatlan véreket medencében teszi, 

Több társait osztán megátul elküldi, 

Az nagy teátrumon csak magát szemléli. 



Alderán egy réz vesszőt kezében vészen, 

Iszonyu circulust maga körül tészen; 

Duplázza nem messzi osztán az fövényen, 

Legbelsőnek maga áll az közepében. 



Csuda charakterek tüle formáltatnak 

Keresztény vérébül minden circulusnak; 

De még ugyis békét nem ád az holtoknak, 

Mert minden kerékre négyen huzattatnak. 



Négy világszegletre elröndöli üket, 

És mindenik mellé tesz rút billyegeket, 

Igy engeszteli pokolbéli lelkeket, 

És igy kezdi el rettenetes verseket: 



" Halljátok, siralmas pokolbéli lelkek, 

Kik égben társokat el nem szenvedtétek! 

Halljátok rettentő Acheron-istenek, 

Pluton és Sterapon, és fő fejedelmek! 



Halljátok, és jertek az földbül ki gyorsan, 

Eggyik se maradjon az pokol gyomrában; 

Most kit ti kedveltek, az az óra itt van, 

Az kiben kaurnak kell menni romlásban. 



Harcot és viadalt rájok parancsolok, 

Nagy kegyetlenséget titületek hivok; 

Jüjjenek hát elő Styx lobogós lángok, 

Furiák, Hárpiák, száz Briareusok." 



Alig mondhatá ki Alderán ezeket, 

Ihon sötét fölyhők fogák az egeket, 

Háromszor megrázá Luciper az földet, 

És besötétiteté csillagok fényét. 



Ihon az föld szinét feketén befogták, 

Az eget is szörnyüen beburitották 

Tigrisek, sárkányok, kegyetlen hiennák, 

Rettenetes óriások és chimerák. 



Ott vagyon Tantalus eggyütt asztalával, 

Fene Atreus, Licaon gyalázattal, 

Medusa feje is mérges tajtékokkal, 

Szörnyü Eumenides lobogó fáklyákkal. 



Ottan Diomedes fene lovaival, 

Kegyetlen Terodaman oroszlányokkal, 

Iszonyu Busires véres oltárokkal. 

Procusták, Lestrigonok iszonyusággal. 



Ottan meghallhatni Scillák ugatását, 

Kegyetlen Gerion szörnyü jajgatását, 

Fene Mezentius és Falaris kinját, 

Ezer Briareust, Cerastát és Hydrát. 



De mindezek között kevélységgel sétál 

Az világröttentő szörnyüséges halál. 

Mindent irtózással meggyőz és nagysággal, 

Mind két keze terhes iszonyu kaszával. 



Igy jünnek az lölkök és más ezer formán, 

De kinek vagyon ezt leirnya hatalmán? 

Elöl jün Pluto is tüzes lova hátán, 

Elől Astragora kénküves taligán. 



Ezek előtt Alderán igy nyitá meg nyelvét: 

" Halljátok, halljátok Alderán beszédét: 

Ki vette ördögnek el az ő fegyverét? 

Vagy ő hatalmában kicsoda csorbát tett? 



Egyszer, azt megvallom, égbül leestetek, 

És csillagos eget örökkén vesztétek, 

De senki nem vette el ti fegyveretek, 

Nem tett erőtlenséget senki bennetek. 



Mégis ti szégyennel csak elszenvedtétek, 

Mikor az föltámadt ember közzületek 

Kivive lölköket, és mind közzületek 

Nem volt, ki ellent állott volna keresztnek. 



Minden nyavalyátok onnan jütt azután, 

Hir kitrombitálta, szemetek körösztfán 

Nem mér megállani, és az föld gyomrában 

Elbujtok előtte, ha előttetek van. 



La, ha ember boszut eggyet elszenvedett, 

Régen ellenségnek többre okot ejtett, 

Miért rettegtetni kell azt vitéz szüvet, 

Az mely az égben is oly nagy próbákat tett? 



Ihon ujabb boszuság jün fejetekre, 

Az ég azt végezte ti szégyenetekre, 

Hogy minden ellenség fusson kereszt jelre, 

És minden tisztesség szálljon körösztyénre. 



Igy van, mert egynihány nyomorult körösztyén 

Világ három része ellen bujt Szigetben, 

Nincsen bizodalmok őnekik semmiben, 

Csak abban, ki függött, s az ő körösztiben. 



Ötszázszor ezeren megszállottuk üket, 

Harmada ott hagyá kedves életünket, 

Két fa, körösztül dült, meggyőz mibennünket, 

Minket törököket, ti hiveiteket. 



Föl fakat fegyverrel, föl és vitézséggel, 

Jertek rá Szigetre kénküvel és tüzzel. 

Porrá kell égetni mind emberrel, küvel, 

Rontani kell eggyütt emlekezetével." 



Itt hallgata Alderán, de az pokol-lölkök 

Sürün Sziget felé mind elröpülének, 

De kiált Alderán, parancsol az földnek, 

Nagy Alit kihozza vesztére Szigetnek. 



Hallgat az föld, de amaz veri lábával, 

És igy nyitá meg nyelvét nagy rikoltással: 

" Elpártolni tülem akarsz-é károddal, 

Kedvemet megszegni megáltalkodással? 



Én Alderán, hagyom, az ki sötétitök, 

S fölyhőben öltöznek, ha akarom, egek; 

Ha akarom, viszont az fölyhők leesnek, 

És tisztán maradnak az levegő egek. 



Ha akarom, szómmal tengert háboritok, 

És mikor akarom, habot leszállítok, 

És minden szeleknek bizvást parancsolok, 

Tülem hallgatnak minden elementumok. 



Tégedet is égbül alá szállithatlak, 

Aranyas hold, ha segétségemre hilak; 

És koporsóban is hagyott árnyékoknak 

Miért ily erővel ne parancsolhassak? 



Jüj ki, Hazret Ali, jüjj ki föld gyomrábul! 

Hozd ki nagy zöldfikárt te mély koporsódbul; 

Ismét kell itatni lovadat vértóbul, 

Már elfeletkeztek kaurok voltodrul." 



Nagyon ordit, az föld ily parancsolatban 

Egyszersmind kétfelé megszakad magában, 

Előhoz egy lovast fejérszin atlacban, 

Feje takarva van tiszta patyolatban. 



Szög ló van alatta, de szomorusággal 

Járatja az lovat az szép holdvilágnál, 

Egyszer nehéz szemmel föltekint haraggal, 

Alderánt meglátja nagy circulusoknál. 



" Mit akarsz énvelem, kegyetlen Alderán, 

Hogy általam örülj Szigetvár-romlásban? 

De te, eszes lévén, csalatkozol abban, 

Hiszem vég szakadott az én hatalmamban. 



Szigetben nem laknak ollyan körösztyének, 

Kiknek árthassanak Alkorán-levelek, 

Sem az pokolbéli és koporsós lelkek; 

Nagyobb Mahometnél Istene ezeknek. 



Mert ő fog énvelem égni örök tüzben, 

Miért gyönyörködtünk az keresztény vérben? 

Nem örül az Isten büntetés-vesszőben; 

Mi voltunk, ám küldött minket örök tüzben. 



De ezek már más üdők és más emberek, 

Látom, az Istennél igen kedvesebbek, 

Hogysem előbb kik voltak egyenetlenek; 

És űk is elesnek; de jaj véreteknek! 



Hárman kegyetlenül éltét Szulimánnak 

Megfonták, kis üdőt várnak kemény Párkák; 

Ezentül meglátod, miként elszaggatják; 

És semmi haszonra jüttek ki Furiák." 



Igy szól Hazret Ali, rettenetes lován 

Röpül keservessen az több lölkök után. 

Akkor eszbe vevé ő magát Alderán, 

Hogy keresztyénekkel az igaz Isten van. 



Röpül és érkezik iszonyu seregben, 

Hon Phlegeton kevert minden sötétségben, 

Hon az Tisifone fuj iszonyu kürtben, 

Belzebub sereget rendelt sötét égben. 



Futkosnak Furiák iszonyu fáklyákkal, 

Azt tudnád, világot meggyujtják azokkal, 

Kegyetlen Harpiák iszonyu szájokkal 

Véres mérget okádnak nagy undoksággal. 



Haragos Astragora szeleknek kapuját 

Megnyitá, beütvén villámos dárdáját, 

És leoldá láncrul az kevély nyakokat, 

Ők szárnyokkal keresik nagy Szigetvárát. 



Akkor Eurust bajra hivá északi szél, 

Amaz penig fegyverétül semmit nem fél, 

Boreas haraggal sugár szárnyára kél; 

Ez mindenik Szigetnek kegyetlen veszély. 



Meghajtá Szivárvány aranyos kéziját, 

Erőssen villámik, mintha lünne nyilat; 

Kevély Orion is forgatja nagy kardját, 

Mindenik Szigetre! és Szigetre! kiált. 



Futnak az bástyákra keresztény vitézek, 

De nem állhatják meg erejét az tüznek; 

Járnak az lángjai Vulcanus istennek, 

Senkit az bástyákhoz közel nem eresztnek. 



Mert az törökök is sok tüzes labdákkal 

Egyaránt futkosnak szörnyü Furiákkal, 

Az külsö várat már megvették ostrommal, 

Bán belső várban szorult ötszáz magával. 



De ottan sem lehet maradás sokáig, 

Mert tüz fejek fölött már sürün villámik; 

Sok ezer lélektül Zrini késértetik, 

Ő penig, mint egy kü, semmit nem rettenik. 



Igy mond vitézinek: "Ne féljetek semmit, 

Mert evvel Isten érdemünket öregbit, 

Ha száz ennyi ördög dühös szájt reánk nyit, 

De nem árt lelkünknek, mert az Isten segit. 



Pokolbéli lölkök vannak ellenséggel, 

Az mi reménségünk van penig Istennél; 

Őérte meghalunk mi jó kedves szüvel, 

Legyen ugy, az mint ő szánta magában el." 



Igy szól, és igy csinál szüvet ő magának, 

És az ő rettenetes vitéz hadának, 

Parancsolja osztán három fő vajdának, 

Hogy az vár piacán űk harcot álljanak. 



Ezek bátorsággal törökre omlának, 

Külső vár piacán az törököt vágják, 

Heában szemekben kénküessőt fujnak 

Késértő ördögök, mert vitézül járnak. 



Ott fegyver fegyverrel öszvetalálkozik, 

Vitéz is vitézzel öszveelegyedik; 

Sötétségben köztök csak jajgatás hallik, 

Rettenetes halál köztök gyönyörködik. 



Ki fuja az lölkét sok sebein által, 

Ki magábul ereszti nagy átkozódással; 

Nem hull az keresztény, de török falkával, 

Mert egyszersmind veszni fog vitéz virágszál. 



Láttatik, hogy az tüz száll keresztyénekre, 

Penig inkább ráhull pogány törökökre; 

Szerecsent és tatárt, törököt veszélyre 

Mind egyaránt elhajt Istennek tetszése. 



Futkos kegyetlenül megdühödt Delimán, 

Cáspiai hegyben mint sivó oroszlány. 

O, mennyi tüzeket ő Szigetben behány! 

Mennyi csapást fölvesz ő maga paizsán! 



Egy nagy cárbunculus az sisakján vala, 

Ezen sötétben is megesmerik vala, 

De jobban az kűnél fénlik ő szablyája, 

Jobban szablyájánál az ő bátorsága. 



Ő, mint egy éh farkas az barom-ól körül 

Mellyével próbálja, ha kert előtte dül: 

Igy jár Delimán is az Szigetvár körül, 

Próbálja, előtte ha kűfala ledül. 



Demirhám másfelől hasomlit Furiát, 

Mert rettenetesül forgatja nagy vasát. 

" Deli Vid! Deli Vid !" minduntalan kiált, 

" Hon vagy és miért röjtetted el magadat? 



De bujj el fal közé, vagy földnek alatta, 

Bujj el, az hon lakik indus s garamanta; 

Megkeres Demirhám, s lölköd kibocsátja 

Ez az rettenetes kezembéli dárda." 



Nem türheti tovább Deli Vid ily szókat, 

Az harcot elhagyá, s hon török eb ugat, 

Oda rugaszkodik, és néki igy kiált: 

" Hitetlen, hon láttad az én bujásomat? 



De te hitetlen vagy és meg nem érdemled, 

Hogy Deli Vid kardot is vonjon ellened, 

Mert hitedet, szódat és emberségedet 

Mind Öszvekevervén, egyszersmind megszegted !" 



Megesmeré Vidot szavárul szerecsen, 

Eggyet fohászkodék nagyot keservessen, 

És igy szólla Vidnak törökül eszessen: 

" Kérlek, hogy hallgass meg, Vid, figyelmetessen. 



Mindketten csalatkozunk az mi elménkben, 

Sem te el nem bújtál, sem én jó hitemben 

Csorbát, sem gyalázatot soha nem tettem, 

Bujásodat harag mondatja énvelem. 



Ha az egész tábor megszegte az hütit, 

Esztelenek gondolván az én vesztemet, 

Én vagyok-é vétkes? láttál jól engemet, 

Láttad -e, hogy kértem kitül segitséget? 



De ez meglett immár, most üdőnk van hozzá, 

Jer ki az mezőre, ne nyujtuk hosszabbra. 

Megválik, Deli Vid s Demirhám kicsoda, 

Éljen, kinek Isten engedi s jó kardja." 



Nem menne örömest Deli Vid ki várbul, 

Mert nincs engedelme annyira urátul, 

De török nem akarja hagyni magátul, 

Azért bátorsággal Demirhámmal indul. 



Mosolyog Demirhám, de belől mást forgat, 

Mert elől megérzi utolsó óráját; 

Szüve jüvendől csuda gondolatokat, 

Mégis bátran néki keményéti magát. 



Mikor Szigetvártul jó tova valának, 

Egy szép kerék rétet völgybe találának; 

Azt tudnád, akartva ezt harchoz csinálták: 

Itten halálos bajt csak ketten vivának. 



Rettenetességgel Demirhám haragját 

Éleszti magában, kirántja szablyáját, 

De Vid előbb égben az Istenhez kiált: 

" Uram, tekints meg most égbül te szolgádat! 



Uram, most ugy légyen, az mint te akarod." 

Ily szók után kirántá az éles kardot. 

Nem messzi magátul nézi Demirhámot, 

Nehéz fegyver alatt hogy fuj tüzet, lángot. 



Öszvecsapának osztán oly kegyetlenül, 

Mint tengeren gállya ha kettő öszvedül; 

Az ki vizen marad, annak szüve örül, 

Az ki esőben van, annak kétségben hül: 



Igy most az két vitéz jól vigyáz magára, 

Forgatja szablyáját társának kárára; 

Mindenike penig készebb az halálra, 

Hogysem egy kis félelem mutatására. 



De pogány két kézzel emeli fel kardját, 

Lebocsátva találja Deli Vid sisakját, 

Onnan csuszamodván megsérti oldalát, 

Ugyhogy onnan folyni vöres patakot lát. 



Deli Vid nem retten, ugrik Demirhámhoz, 

És nagy erősséggel csap az orcájához, 

Nem megyen heában vitéz kard pogányhoz, 

Orra közepétül lemene szájához. 



Akkor vért és mérget okádik szüvébül, 

Nem tarthatja magát haragos mérgébül, 

Nem vigyáz, hogy ellent vessen mesterségbül, 

Ujitton ujitja csapást kegyetlenül. 



Deli Vid peniglen megkapja az nyakát, 

Másikkal megnyitá sok helyen oldalát; 

Verődik kezében, és ordit, nem kiált, 

Mert sebektül, haragtul ő nem is szólhat. 



Demirhám, mint fáklya, hogy látja utolját, 

Duplázni akarja vitézséges voltát: 

Vid kezébül gyorsan kitekeri magát, 

S nagy csapással vágá Deli Vidnak nyakát. 



Sisakjával osztán megvágja homlokát; 

Tovább nem tarthatja lábon immár magát. 

Ledül és dülve is megvágja az lábát, 

Végezni akarja vitézül óráját. 



Vid penig eséshez jobban kénszeréti, 

Mert mellyét fényes karddal ketté feszéti, 

Arra siralmas lelkét föld alá veté, 

Nagy árnyékkal életét besötétiti. 



Maga is Deli Vid tovább nem mehetett, 

Csak alig magában tartja az életét; 

Közel Demirhámhoz ő is ott elesett. 

Látja ég az lölkét, fövény szíja vérét. 



Bán végső óráját közelgetni látja, 

Az egész seregét csoportba hivatja, 

Azokat is, az kik mentek volt az harcra, 

Kik közül Deli Vid ott maradt csak maga. 



És igy szól őnékik: "Vitézek, látjátok, 

Most mi állapatban velem eggyütt vagytok: 

Nem csak kárt hoznak ránk törökök, tatárok, 

De tüz, de vas, de minden elementumok. 



Mindenképpen próbál az Isten bennünket, 

Valamint az ötvös tüzben arany müvet, 

És mivelhogy látja az mi hüségünket, 

Égben szép koronát nékünk készíttetett. 



Nem haragszik már ránk, mert itt büntetését 

Megvette büneinkért, s igaz törvényét 

Beteljesitette: most hüség érdemét 

Az nagy menyben késziti, s oda visz minket. 



Ne irtózzunk azért mi halálra menni, 

Mely örök örömre grádicsot fog adni. 

Ma, vitézek, éltünket el kell veszteni, 

És ma minden próbánkat lepecsétölni. 



Mi vitézül éltünk, vitézül meghaljunk, 

Egész ez világnak ezzel példát hagyjunk. 

Ma mi tisztességet nevünkre szállitunk, 

Mai nap szépéti minden elmult dolgunk. 



Nem hurcol bennünket pogány eb porázon, 

Nem visz minket császár kötve triumfuson; 

Végső óránkon is az török romoljon, 

Lássa, keresztyénnel hogy az Isten vagyon. 



Mivel az tüz miát itt nem maradhatunk, 

Mihent Isten engedi az hajnalt látnunk, 

Kimenjünk az várbul, és ott megmutassuk: 

Kik voltunk éltünkben, most is azok vagyunk." 



Igy monda nagy Zrini, s az egész vitézek 

Örömmel mondásához valának készek; 

Száll Márs mindenikben, s az ő vitéz szemek 

Bátorságban villámnak, mint gyémántküvek. 



Hangas zöndülés lén az vitézek között, 

Mint mikor kemény szél megfuja az erdőt; 

Mindenik csak alig várja azt az üdőt, 

Az mikor Istenhez bocsáthassa lelkét. 



Paizst, páncérokat, szablya-hüvelyeket, 

Magoktul elhányák minden nehézséget, 

Mert jobban kivánják ezeknél sebeket, 

Mellyek által égben eresztik lölköket. 



Zrini penig megyen az gazdag tárházban, 

Minden drágaságot ő rak egy rakásban, 

Visz tüzet alája osztán egy fáklyában, 

Mind füstbe bocsátja, az mennyi kincse van. 



Egy dolmánt, egy mentét csak választ magának, 

Az mely legszebb vala mind közte azoknak; 

Ebbe szokta mutatni magát az udvarnak, 

Ebbe menyegzőknek és triumfusoknak. 



Két arany perecet választa azután, 

Evvel jelt csinála vitéz uri karján; 

Egy kócsagtollat is szegeze sisakján, 

Száz aranyat kétfelé tett dolmányában. 



O, mely csuda dolog, hogy jutalmat szerez 

Maga hohárának! Mely kemény vitéz ez! 

Emlitése halálnak igen keserves, 

Rettegett előtte Hector és Achilles. 



De halálakor is Szigetnek Hectora, 

Hogy ő bátran nézhet szemmel az halálra, 

És bár öltözzék rettenetes formára, 

Megmutatja, s mint kell menni bátorságra. 



Meggyujtá az kincset, és mind megégeté; 

Fegyverét azután szögrül leszedeté, 

Szántalan sok közzül eggyet megszerete, 

Oldalára eztet vitézül fölköté. 



Ül vala az Isten abban az székiben, 

Az honnan világot nézi kegyelmesben, 

Méltóság, Tisztesség nagy áll körületben, 

Tronussa helyheztetve nagy örökségben. 



Szerencse s Természet alázatossággal 

Állnak őalatta, készek szolgálattal, 

Dücsőség előtte foly nagy patakokkal, 

Végtelen, Kegyelme tengerformára áll. 



Megszámlálhatatlan dücsőséges lölkök 

Dücsőséget előtte szépen énekelnek; 

Zsidó poetának untalan az versek 

Királyi formára hárfájával mennek. 



Égi musikának gyönyörü szózatja 

Szép Echonak választját megváltoztatja. 

" Szent, szent, szent mindenható Isten, Jehova ," 

Egész mennyei sereg vigan kiáltja. 



Cherubin, Seraphin seregek vigadnak, 

Az szent bárány előtt magokat alázzák, 

És más seregek fejér ruhában járnak, 

Báránnyal mindenütt ük is ottan vannak. 



Illyen méltóságbul nagyon parancsola, 

Az az jó, az az igaz, az nagy Jehova, 

Hogy minden musika egyszersmind hallgatna, 

És hogy öszvegyülne mennyei udvara. 



Ugy lőn, mint akará, és öszvegyülének 

Az egész mennyei gyönyörü seregek, 

Alázatossággal hajolnak Istennek, 

Ő penig igy kezde beszélni nékiek: 



" Halljátok, halljátok, ti forgandó egek, 

Halljátok, hiveim, égbéli seregek, 

Halld meg föld és világ, és világi vizek, 

Az én mondásomat, és ti, nagy tengerek! 



Bolond vakmerőség nyilván van nálatok, 

Kivel rám óriást támadni láttatok: 

Azt tudta az kevély, büntetést őrájok 

Társaival eggyütt hogy én nem találok. 



Elesett, meglüvém mennyei küvemmel, 

S elhagyatám véle eget örökséggel. 

Elhatta az eget ő, de kevélységgel 

Most is zörgölődik nagy vakmerőséggel. 



És nem elégszik meg sok ezer lölköket, 

Szántalan bün közzül hogy ő harácsot vet; 

Meri háborgatni az én hiveimet, 

Kik tülem választva vannak, kedvesimet. 



Ahon szigetiek én értem harcolnak, 

És az én hütömért már sok vért hullattak, 

Pokolbéli lölkök rájok agyarkodnak, 

És igaz hütökbül kiverni kivánják. 



S miképpen lehessen ezt nékik engedni? 

Igaz Isten lévén, hogy tudjam szenvedni? 

Nem! nem! de hogy egy had menjen fegyverközni, 

Be kell földfenékre ismég üket üzni. 



Eredj te, Gábriel, mennyei sereggel, 

Eredj Szigethez erős fegyverös kézzel, 

Ott találod őket, de onnan te üzd el, 

Ronts meg őket eggyütt nagy kevélységekkel. 



Nézd osztán, hon vannak szigeti vitézek, 

Ha testi köntösbül levetközik lölkök, 

Az ti kezetökön előmben jűjenek, 

Itt rendelt helyekben örökkén legyenek." 



Igy monda, de nem nyelvvel és nem szózattal, 

Hanem tündöklő isteni akarattal; 

Értik az angyalok, mert nagy boldogsággal 

Eggyeznek az Isten nagy akaratjával. 



Gábriel magával azért egy sereget 

Elvive gyors szárnyon, s jelül egy keresztet. 

Fénlik vala az ég, merre röpülését 

Tartja az szép sereg, s az ő sietését. 



Alázatossággal Szivárvány kapuját 

Megnyitá előttök és mond áldásokat, 

Az szép tejes-ut is megcifrázza magát, 

Látván az nagy Istennek sok szép angyalát. 



Az Göncös-szekere viszi sok fegyverét, 

Mennyei seregnek könnyebbiti terhét, 

Fegyverhordozó sas késziti menyküvét, 

Kivel letaszitsák ördögös sereget. 



Fohászkodik Hercules, nem mehet vélek, 

Nem lehet üressége az ő helyének. 

Áll mozdulatlanul, istrázsát az égnek 

Tart ő nagy botjával, ellenz ellenségnek. 



Halhatatlan sereg levegőn megálla, 

Csak maga Gábriel Szigetben leszálla, 

Zrini hogy halálhoz elkészült, találá, 

És szintén Istennek esedezik vala. 



Eleiben tünék Gábriel szárnyával, 

Méltóságos vala angyali ruhával; 

Az ő teste vala befödve biborral, 

Az keze fegyveres lángozó pallossal. 



Az másik kezében egy szép pálmaágot 

Koszoruval eggyütt magassan föltartott. 

A sötétes házban fényességet hozott; 

Gábriel Zrininek akkoron igy szóllott: 



" O, seregek urának kedves szolgája, 

Egész keresztyénségnek vitéz virágja! 

Te voltál JÉZUSNAK megszentelt hadnagya: 

Ihon az Istennek az ő koronája! 



Ezt küldi tenéked az hadverő Isten; 

De mást készittetett, az ki lesz fejeden, 

Fényes csillagokbul kötve lesz örökkén, 

Fogod azt hordozni az magas egekben. 



Angyali légiót küldött Isten néked 

Te segétségedre, kivel meggyőzheted 

Ezt az nyavalyában zabált ellenséged. 

Kik pokolbul jüttek kevélyen ellened. 



Azért vidámits meg emberi szüvedet, 

Duplázd meg utolján nagy vitézségedet; 

Ne lássa vén tolvaj elvágott fejedet, 

Hanem az föld alá küldd előbb ü lelkét." 



Igy monda az angyal és megvidámitá, 

Mennyei sereget égbül leszóllitá; 

Nem messzi Lucipert seregestül látá, 

Archangyal előtte igy száját megnyitá: 



" Mit csináltok itten? o, ti nyomorultok! 

O, nagy kinokban is fölfuvalkodottok! 

Világnak Istenét talán nem látjátok, 

Mely nagy menyküvekkel fegyverkezett rátok? 



El vagyon végezve Isten titkaiban, 

Hogy kik itt meghalnak mostan Szigetvárban, 

Mivelünk menjenek Isten országában; 

Mit vártok reájok hát itten heában? 



Menjetek, átkozottak, az föld gyomrában, 

Ottan bünösöket zaklassátok kinban; 

Fussatok el gyorsan sötét Acheronban, 

Az a' ti helyetek örökös átokban." 



Igy szól, és reájok mennyei pallosát 

Rettenetesül forditá nagy haragját, 

Mert látá, késéssel készitik utjokat, 

S nem örömest fogadják parancsolatját. 



Angyali legio szép fényes szárnyával 

Fekete seregre üte bátorsággal; 

De ük megesmerék előbbi próbával, 

Hogy győzhetetlenek ezek hatalommal. 



Azért mint forgószél, keveregnek égben, 

Keservessen üvöltnek sötét fölyhőkben. 

Igy kákognak hollók, ha sas jün közikben, 

És éjjeli varjuk igy járnak széltében. 



Csak te vagy, Alderán, az ő nyert prédájok. 

Az te lelked leszen nékik triumfusok; 

Elragadták eztet, kivül jütt sok átok, 

Testestül-lelkestül lén az ő prédájok. 



Igy hagyák ördögök világos világot, 

És noha még szintén meg nem hajnalodott, 

De szép harmatossan sötétbül hasadott 

Szép hajnal, és minden jóra bátoritott. 



Zrini jól esmérvén életének végét, 

Ötszáz bátor vitézt számlál maga mellett; 

Minthogy nem türheti immár égő tüzet, 

Kiviszi magával azért mind ezeket. 



És az várbul kimegyen nagy bátor szüvel, 

Előtte törökök futnak szerte széllel; 

Az piacon megáll, szörnyü szemével 

Nézi, hogy hon vagyon pogány sok sereggel. 



Ily kegyetlenül jün oroszlány barlangul, 

És ily szörnyen fénlik cometa magasbul: 

Ez nagy országokra kár nélkül nem fordul, 

Szörnyü jüvendőket hordoz hatalombul. 



Igy félnek törökök Zrini látásátul, 

Mert tudják, nagy veszélyekre rájok burul. 

Zrini piacon is nem maradhat lángtul, 

Azért lassan ballag az külső kapubul. 



Hon vagytok ti mostan, világrontó népek? 

Hon vagytok, földemésztő szörnyü seregek? 

Hon török, hon tatár, sötét szerecsenek? 

Hon vagytok három világrul kevert népek? 



Ihon előttetek Zrini áll fegyverben, 

Hon van az török Márs vakmerő szüvében, 

Delimán? Hon száz más ebben az seregben, 

Kik Zrini vérét szomjuzták békeségben? 



Édes az vitézség az ember szájában, 

De nagy s rettenetes halálos probában: 

Ezt rettegve nézi vakmerő Delimán, 

Mint nyárlevél, ugy reszket szultán Szulimán. 



Messzi dombrul nézi ő kijüvetelét, 

De még sem tarthatja rettegéstül szüvét, 

O, hányszor megbánta, szállota Szigetet! 

Hány átokban keverte megőszült fejét! 



De nem csinál pompát Zrini törököknek, 

Nem mutatja vesztég sokáig ezeknek 

Ő vitéz fegyverét, de mégyen ellenek; 

Ötszáz halál megyen háta után ennek. 



Itt fegyver fegyverrel találkozik öszve, 

Vitéz is vitézzel kapcsolódik közbe; 

Vér, jajgatás és por megy égben keverve, 

Törik dárda, kopja, szablya elegyedve. 



Halál formára jár bán törökök között, 

Mint az lángos harap, ha nádban ütközött, 

Mint az sebes vizár, ha hegybül érkezett: 

Oly kegyetlenségben Zrini most öltözött. 



És ledül előtte nagy óriás Csebár, 

Hal Jakul átokkal, és Csirkin teftedár, 

Esik zöld zászlóstul nagy Jakul barjaktár, 

Esik Mahomet-vér szerecsen Zulfikár. 



Száz szablya, száz csida Zrini paizsára 

Egyszersmind is esik, mint kűesső házra; 

De ő ezt az fölyhőt, minden csudájára, 

Tartja csak egyedül, törökök kárára. 



De Murtuzán basa, mint megsérült medve, 

Szégyentül s boszutul mert hül kemény szüve; 

Jól jut most eszébe, Aigastul kötözve 

És nagy Szulimánnak volt tüle vitetve. 



De eggyetlen fiát ő jobban siratja: 

Zrini keze miát volt ennek halála. 

Azért ő akartva illyen bosszuságra 

Éleséti szüvét iszonyu haragra. 



És mint tüzes lidérc száll le az fölyhőbül, 

Kinek lángos farka szikrázik sok tüztül: 

Igy Murtuzán basa keresztyénekre dül, 

Halálra, haragra az ő szüve készül. 



Nem szól ő semmit is, rettenetességgel 

Halva Bata Pétert maga előtt dönt el, 

Három keresztyénnek veszi életét el, 

Ismég többre készül, s nem elégszik evvel. 



Öszvetalálkozék ő Novák Ivánnal, 

Öszvekeveredék szablyája szablyával, 

De Novák elvágá kezét nagy csapással, 

Azután fejét is vitéz bátorsággal. 



De nem áll meg itten Novákovics Iván, 

Mert meghal miátta Perviz, Bicsir, Arszlán; 

És nem kevesebbet teszen Orszics István, 

Mert lelkét okádja előtte Balbazán. 



Itten kezd hullani török sok számtalan, 

Itten sebesedni mindenféle pogány; 

Ki nagy Allát, ki Mahometet kiáltván, 

Vérekben feküsznek az földet harapván. 



Itt zászló zászlóval nagy csoportokban hull, 

Amott fekszik sok török halva lovastul, 

Imitt félholtan vitéz vitézre burul, 

Ki alatt ló fekszik, némely ló alatt ful. 



Félholton némellyik marja ellenségét, 

Amaz mint vérszopó, szomjuhozza vérét, 

Ki sebeken által bocsátja ki lelkét, 

Ki szorosságtul fult, ott hagyja életét. 



Rakásokban fekszik ló, fegyver és vitéz, 

Holtan is keresztény az nagy egekre néz; 

De az lölke után töröknek földben néz 

Orcája, mert tudja, Isten nem kegyelmez. 



Gázol rettenetesül Zrini vértóban, 

Vércataractákat indit meg pogányban; 

Messzirül megesmeri ütet Delimán, 

De retteg ő szüve, de félelemben van. 



Nem esmert azelőtt ő soha félelmet, 

Akaratja nelkül de mostan rettegett, 

Mert látta Zrininek hatalmas fegyverét, 

Látta nagy próbáját és kegyetlenségét. 



De mindezek közt is szüve helyére áll, 

Mikor gondolatjában tisztessége száll, 

Sok okot magának vitézségre talál, 

És igy ő magának kegyetlenül szólal: 



" Hát nem vagyok-é én most is az Delimán, 

Ki veszélyt kezemen hoztam Szigetvárban? 

Az ki vitézséggel hagytam magam után 

Vértót, holttest-halmot Almás vize partján? 



O, szüvem, állj elő, o, én vitézségem! 

Mit rettegsz kaurtul, megnőtt emberségem? 

Ez nap s ez az óra az egész életem, 

Megfényeséti vitéz cselekedetem. 



Majd Zrinire megyek nagy vitézségemmel, 

Noha kevélykedik isteni erővel; 

Nekünk is Mahomet segét nagy szentséggel, 

Az mi testünk is van elegyitve vérrel." 



Igy monda s kezével megrázá nagy dárdát, 

Neveli magában hatalmas haragját, 

Amfiteatrumban igy láthattál bikát, 

Az ki az fövényben köszörüli szarvát, 



Mely kapál csarnokon s fuja az fövenyet, 

Látván maga előtt kevély ellenségét, 

És előbb próbálja fában nagy erejét, 

Hogysem ellenségre kivigye fegyverét: 



Igy tészen Delimán, és nagy sebességgel 

Bánra rugaszkodik, teli sok méreggel. 

Ráveti dárdáját hatalmas erővel, 

Itéli, hogy nagy bánt lefekteti evvel. 



De Isten angyala elvevé erejét, 

Mert Zrini paizsán megtompitá hegyét, 

Tatár hám dárdája az földre leesett, 

Csudálja Delimán ezt az történetet. 



De kemény kezével ő szablyát kirántá, 

Evvel pozdorjára bán paizsát rontá; 

Sokáig dühössége de nem tarthata, 

Mert Zrini kardjának ellent nem állhata. 



Kegyetlen csapással bán az ő sisakját 

Gyorsan ketté vágá és megsérté nyakát. 

Az másik csapással megnyitá oldalát, 

Honnan bőven folyni vörös patakot lát. 



Fuj lángot tatár, s öszveszedi erejét, 

Bánnak kegyetlenül kézzel üti mellyét, 

De bán ketté vágja Praecopita fejét, 

És habzó vérére kiönti életét. 



Holta után élte árnyékban elröpült, 

Nagy keserüséggel, mint egy füst ugy eltünt; 

Halála határán ő vadsága megszünt, 

S lölke örök éjre sok mással elegyült. 



És semmit sem késik ott az ő halálán, 

De mást és mást áldoz és nagy halomban hány; 

Kis eledel ily tüznek háromszáz pogány, 

Ezeket levágja horvátországi bán. 



De az vitéz Delimán mihent elesék, 

Egész török tábor gyorsan megfélemlék. 

Legvitézb emberek rettegni kezdének, 

És azután futni, az mint van erejek. 



Az futó népekkel öszvekeveredett, 

Vágja mindenfelé az futó népeket. 

Végre császárhoz is nem messzi érkezett, 

Zrini távulrol is megesmérte ütet. 



És egy nagy ohajtást az Istenhez bocsát, 

Mert tisztességejért keresi az probát, 

Osztán sietséggel megy, az hon császárt lát, 

Fegyverében viszi szörnyü villámását. 



Sok ezer bosztáncsi, szántalan szpahoglán, 

Az megijedt császárt veszik körül sáncban; 

De mindazonáltal néki megy horvát bán, 

Utat csinál karddal iszonyu hatalmán. 



Mert nem mér állani senki eleiben, 

Senki nem mér nézni vitéz szemeiben; 

Százat egymás után ő megöl egy helyben, 

Még más százra viszen halált kémélletlen. 



Szulimán jó lóra ülni igen siet, 

De bán gyorsasága már régen ott termett, 

Tizet ottan levág császár segitségét, 

Igy császárnak osztán Zrini szólni kezdett: 



" Vérszopó szelendek, világnak tolvaja, 

Telhetetlenségednek eljütt órája; 

Isten büneidet tovább nem bocsátja, 

El kell menned, vén eb, örök kárhozatra." 



Igy mondván, derekában ketté szakasztá, 

Vérét és életét az földre bocsátá; 

Átkozódván lelkét császár kiinditá, 

Mely testét éltében oly kevélyen tartá. 



Ez volt vége az nagy Szulimán császárnak, 

Ez az ő nagy hires hatalmasságának, 

Az Isten engedte gróf Zrini Miklósnak 

Dicséretit ennek hatalmas próbának. 



Mikor bán visszanéz, meglátja távulrul, 

Elmaradt serege török kard miát hull, 

Mint pásztor nyájához, ő hamar megfordul, 

És igy szól hozzájok nagy hangos torkábul: 



" Eddig éltünk vitézek, tisztességéjért 

Annak, ki körösztfán holt szabadságunkért: 

Ma meghaljunk örömest, és jó hirünkért 

Vitézül meghaljunk azért mindezekért. 



Ahon nyitva látom Istennek országát, 

Ahon jól esmérem nagy Eloim fiát! 

Esmérem, esmérem az Isten angyalát, 

Rothatatlan ágbul tart nékünk koronát." 



De török számtalan körülvék sereget, 

Messzirül jancsárság lüvik vitézeket, 

Nem merik próbálni mert karddal ezeket, 

Senki várni nem meri az ő kezeket, 



Mind ennyi között is egy jajgatás nincsen, 

Mert nagy vigasággal s örömmel hal minden. 

Az mely helyen állnak, ugyanazon helyben 

Bocsátják lölköket Isten eleiben. 



Nem mér az nagy bánhoz közel menni senki, 

De jancsár-golyóbis Zrinit földre veti: 

Mellyében ez esett, más homlokát üti, 

Vitézivel eggyütt az földre fekteti. 



Angyali legio ott azonnal leszáll, 

Dicsérik az Istent hangos muzsikával. 

Gábriel bán lelkét két tized magával, 

Földrül felemeli gyönyörü szárnyával. 



És minden angyal visz magával egy lelket, 

Isten eleiben igy viszik ezeket. 

Egész angyali kar szép musikát kezdett, 

És nékem meghagyák, szómnak tegyek véget. 

