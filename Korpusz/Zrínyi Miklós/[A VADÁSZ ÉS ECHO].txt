


Te, ki gyönyörködöl az én nyavalyámban, 

Töredözött szókban, megrekedett hangban, 

Felejts bánatodat, szólj ebben barlangban: 

Ég -e miattam Julia lángban? (Echo) Abban. 



Vajha az ugy volna, s velem nem játszanál! 

Csufot énbelőlem nem csinálnál! (Echo) Annál. 

Hát ha annál nékem kegyelmet találnál, 

Vigasztalnálak egy szép nótával. (Echo) Aval. 



Volt egy kis méhecském, 

Gyönyörüségecském, 

Kin megnyugodt volt szüvem. 

Mézes harmatokkal, 

Kerti illatokkal 

Az ő szája teli volt, 

Engemet táplált is 

Csak látatjával is, 

Meddig kertemben lakott. 



Sokszor szép két lábát, 

Melynél nap nem láthat 

Szöbbet, valamerre jár: 

Hercules oszlopa, 

Az hol non plus ultra, 

Higgyed, lenni gondoltam. 

Kivántam, dülne rám 

Szép márvány palotám, 

Miként rádült Sámsonra. 



De mit mondok néked, 

Ha nem lesz ellened: 

Méh megunta az rózsát, 

Jaj! Szállott rút nádra, 

Undok békanyálra; 

Soha nem lesz enyim már. 

Sirj hát te is velem, 

Nymfa, keservessen; 

Ma holtnak kell lennem. (Echo) Nem. 



Engem szomoritó hamis választokkal - (Echo) Okkal. 

Nem okkal, s nem jókkal, hanem nagy boszukkal, 

Választod csufbul áll, és rakva játékkal. (Echo) Áll. 

Állj hát és ne tréfálj, eressz jó választtal. (Echo) Osztán. 



Miért vagy szép Echo, oly igen boszontó? (Echo) Ontó. 

Te vagy az vér-ontó, én könyvem hullató. (Echo) Tó. 

Te bizony sirásom, te penig forditó, 

Keserves, panaszos versem hamisitó. (Echo) O. 



O, Ciparissusnak húga, te szöbb Echo! (Echo) Békó. 

Békót, láncot viselek nyakamon, mint tacskó. 

Nem tagadom bizony, de te légy mególdó, 

És követségemet méhecskémnek adó. (Echo) Adom. 



Ha kérdi: élek-é, mondjad, hogy én égek; 

Ha kérdi: kicsoda, mondjad, hogy van oda, 

Az te rózsavirágod, 

Kirül te harmatot, 

Gyönge illatokot 

Gyönyörködve szedtél, 

Benne gyönyörködtél, 

Mostan elárultad, 

Mert talán nem tudtad: 

Az nád töredéken, 

Noha nevedéken, 

Hogy megunod mindjárt; 

Mert rá nézni is árt. 

Nézd hináros szemét, 

Csoportos üstökét, 

Széltül hajtott nyakát, 

Nem álló derekát, 

Nézd az ő gyökerét, 

Meglátod erejét, 

Mert nincs az őbenne, 

Ki néked kellene. 

Hadd, el én méhecském, 

Édes szép képecském, 

Megtalálod nálam, 

Ki bizony nem álom. 

Mely fris az rózsaszál, 

Noha tüskében áll, 

Nem szur meg tégedet, 

Nem sérti szemedet. 

Az virágja vörös, 

Az gyökere erős, 

Maga szép illatos, 

Hozzád hasomlatos. 

Lám, sokan szeretik, 

Szépségnek viselik. 

Csak te jüj és szállj rá, 

Kivánod másszorra 

Ő állandóságát, 

Rothatatlanságát. 

Igy izene néked, 

Az ki szeret téged. 

