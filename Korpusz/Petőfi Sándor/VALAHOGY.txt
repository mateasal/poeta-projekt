


Várom, várom lakodalmam 

Nehezen, 

No de hiszen maholnap már 

Itt leszen, 

Nem a világ ez az egy hét, 

Lemorzsolom apródonként 

Valahogy. 



Szegény ember fia vagyok, 

Az apám 

Egy kunyhót sem, egy garast sem 

Hagy reám; 

Baj, baj! de nem olyan nagy baj, 

Azért mi csak elélünk maj' 

Valahogy. 



Menyasszonyom akaratos 

Kisleány, 

Én sem hajtok fejet minden 

Szó után, 

Tüzes patak a mi vérünk, 

Hanem azért csak megférünk 

Valahogy. 



Ma ő enged, holnap meg én 

Engedek, 

Igy elejét álljuk szépen 

A pörnek, 

És ha nappal összeveszünk, 

Este majd csak kibékülünk 

Valahogy. 

