


Ezernyolcszáznegyvennyolc! az égen 

Egy új csillag, vérpiros sugára 

Életszínt vet a betegségében 

Meghalványult szabadság arcára. 



Szent szabadság, újabb megváltója 

A másodszor sűlyedt embereknek, 

Drága élted miljom s miljom ója, 

Ne félj, téged nem feszítenek meg. 



Elbuvék a békesség galambja, 

Fészke mélyén turbékolni sem mer; 

Háborúnak ölyve csattogtatja 

Szárnyait a légben vad örömmel. 



Hah, ti gyávák, ti máris remegtek? 

Ez csak kezdet, ez csak gyermekjáték... 

Hátha mindazok beteljesednek, 

Amiket én álmaimban láték! 



Eljön, eljön az itélet napja, 

A nagy isten véritéletet tart, 

S míg jutalmát jó, rosz meg nem kapja, 

Már nyugonni sem fog addig a kard! 

