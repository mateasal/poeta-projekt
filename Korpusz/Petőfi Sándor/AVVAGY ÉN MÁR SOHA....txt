


Avvagy én már soha meg nem nyugszom? 

Mindörökké tart e lelki harc? 

Oh leányka, e véget nem érő 

Kínozással, mondd, hogy mit akarsz? 



Mert te kínzasz, mert te gyötresz engem, 

Pedig én meg nem bántottalak; 

Vagy talán az megbántás előtted, 

Hogy szeretlek, hogy imádalak? 



És ezért kell oly sokat szenvednem, 

Oly sokat, amennyit csak lehet! 

Szívemet megvesztegetted, lyányka, 

Hogy örökké verjen engemet. 



S ezelőtt még, ha reggeltül estig 

Gyötörtettem is a kínpadon: 

Az enyém volt a pihentető éj; 

Most sem éjem többé, sem napom! 



Mint galamb száll én felém az álom, 

De reám nem édesgethetem: 

A galamb félénk madár... tovább száll... 

Elriasztja dobogó szivem. 



Kérlek, lyányka, parancsolj szivemnek, 

Csendesítsd le e vad pártütőt, 

Nehogy egyszer a kétségb'esésnek 

Óráján keresztüllőjem őt! 

