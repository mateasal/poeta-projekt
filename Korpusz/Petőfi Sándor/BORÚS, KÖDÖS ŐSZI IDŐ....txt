


Borús, ködös őszi idő; 

A nap nem is pillant elő. 

Hidegen jár a nap 

Sötét felhők megett; 

A kandalló tüze 

Ád egy kis meleget. 



Ajtóm, ablakom bezárva, 

Üldögélek a szobába '. 

Bánatosan nézek 

Kandallom tüzére, 

Gondolván életem 

Elmult idejére. 



A mult idő nagy mezein 

Hervadt lombok emlékeim; 

Összeszedem őket, 

Kötöm egy csomóba, 

Úgy vetem bele az 

Égő kandallóba. 



Mint füstölnek, mint füstölnek! 

De nem csoda, mert nedvesek; 

Nedvesek, de nem az 

Ősznek esőjétől, 

Hanem szemeimnek 

Sokszor folyt könnyétől. 



Egy könny most is pillámon áll... 

Barna lyányka, ha itt volnál, 

Letörlenéd -e azt 

Egy selyemkendővel, 

Édes mosolygásod 

Selyemkendőjével? 

