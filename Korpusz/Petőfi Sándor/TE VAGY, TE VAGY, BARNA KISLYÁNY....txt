


Te vagy, te vagy, barna kislyány. 

Szemem s lelkem fénye! 

Te vagy mind a két életem 

Egyetlen reménye! 

Ha ez az egy reményem is 

Elmulandó álom, 

Nem leszek boldog sem ezen 

Sem a másvilágon! 



Álldogálok a tó partján 

Szomorúfűz mellett. 

Nekem való hely; engem ily 

Bús szomszédság illet. 

Nézem lecsüggő ágait 

Szomorúfűzfának, 

Mintha azok csüggedt lelkem 

Szárnyai volnának. 



Elszállott már a madár a 

Hervadt őszi tájról, 

Hej, ha én is kiszállhatnék 

Búmnak országából! 

Nem szállhatok, mert búm oly nagy, 

Oly nagy, mint szerelmem, 

És szerelmem... és szerelmem... 

Oh ez véghetetlen! 

