


Messze estem, oh lyánykám, beszédes 

Szemeidnek szép sugáritól... 

( Szemeidből jóság és vidámság, 

E kedves két égi gyermek szól.) 



Messze estem tőled, oh, te szép lyány. 

Te aranyba foglalt drágakő! 

De a nap, hol majd elédbe állok, 

Ez a nagy nap nemsokára jő. 



Nagy lesz e nap, sorsomat határzó, 

Mint Waterloo Napoleonét. 

Még király vagyok... kevélyen hordom 

Koronámat, a fényes reményt. 



Oh, de mi lesz éltem, ha fejemről 

Porba hull e drága korona? 

Mi lesz akkor éltem?... fájdalomnak 

Oceánján a Szentilona. 

