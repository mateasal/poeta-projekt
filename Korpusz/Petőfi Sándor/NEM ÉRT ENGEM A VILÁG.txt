


Nem ért engem a világ! 

Nem fér a fejébe, 

Egy embernek éneke 

Hogy lehet kétféle? 

Hogy dalolhat az jelenleg 

Szívrepesztő bánatot, 

Ki elébb egy pillanattal 

Úgy örűlt, ugy vígadott? 



Ember és polgár vagyok. 

Mint ember mi boldog! 

És mint polgár, lelkemen 

Mily keservet hordok! 

Az örömnek könnyét sírom, 

Ha lyánykámra gondolok; 

Fájdalomnak könnyét sírom, 

Ha hazámhoz fordulok. 



Keblemen a szerelem 

Virágbokrétája, 

Fejemen honszeretet 

Töviskoronája; 

Igy lantomra majd megsebzett 

Homlokom vércseppje hull, 

Majd egy illatos levelke 

Bokrétám virágibul. 

