


Bús az ember, ha nincs kedve; 

Borba van a kedvmag vetve. 

Hát azért iszunk mi mindig, 

Meg sem állunk tíz-husz pintig. 



Van minékünk pincénk, házunk, 

Mindazáltal itt tanyázunk, 

Itt tanyázunk naphosszában, 

Itt tanyázunk a kocsmában. 



Itt tanyázunk, mert van nékünk, 

Mert van nékünk feleségünk. 

Nyelves, szájas mind az asszony; 

Rá az ember hogy hallgasson? 



Van minékünk egy kis pénzünk, 

De a pénzre mi nem nézünk; 

Úgyis holtig él az ember, 

Költeni ha mer, ha nem mer. 



Hát azért csak iddogálunk, 

Míg fel nem kötik az állunk, 

Iddogálunk naphosszában, 

Iddogálunk a kocsmában. 

