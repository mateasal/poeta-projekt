


Virrasztok árva lámpa mellett, 

Olyan nyomasztó a lehellet, 

A lég olyan nehéz! 

Künn a világ vigalma, zajja, 

S a "honfiság" lármás zsivajja 

Tompult morajba vész. 



Mily felfuvott, önhitt dicsekvés, 

Kótya-vetye, koncon veszekvés; 

Dobot ver az ima; 

Nincs időnk az időre várni, 

S mit szánk, szemünk meg bír kívánni, 

Mind kell, egyszerre, ma. 



Remény, öröm jelzője-é ez? - 

Oh félek, inkább vesztet érez, 

Ki élni így siet; 

Mint a hajósnép örvény szélén, 

Már csak néhány percet remélvén, 

Élvbe dől - s elsülyed. 



S mindezt a költő némán lássa? 

Nem volna-é szent hivatása 

Mellt szegni ellenök: 

" Megállj, korán e lázas eszmék. 

Kitartás! A küzdőkre lesz még 

Idő, pihenniök." 



Hajh, volt - alig egy emberöltő - 

Szebb korszakunk, midőn a költő 

Zenghetett szózatot; 

Betölté égi hivatását 

És tisztelék Olymp varázsát 

És meghallgattatott. 



Oh ti dicsők, kik telve hittel, 

Haladtatok szent ihletettel 

Az ifjodás terén; 

Az éjhomályból fölverétek 

Régi dicsőségünk' - s tiétek 

Volt a legszebb remény. 



Aztán te, pezsgés nemzedéke! 

Dalodban harcok lángja ége, 

Mely gyújt, hol megjelen: 

Buzdítva mást, csatára kelni, 

Ágyuk zajában énekelni! 

- Tied volt a jelen. 



De sőt ti is, kik tört reménnyel 

Küzködtetek tiranni kénnyel, 

Viselve láncait: 

Tudtátok, él, bár csendbe némult, 

A nemzet s a megélt dicső múlt 

Volt a jövőre: hit. 



Volt célotok, mely vont előre; 

Szent küzdelem a költő bére, 

S ha zenge ajkatok, 

Akár csatán, veszélybe híva, 

Akár rabláncon, rejtve, tiltva: 

Egy nemzet hallgatott. 



S megértett és figyelt reátok, 

Veletek érze, ti valátok 

Testében az ideg. 

Mily pálya, így, magasba törni, 

Vagy a kétségb'esést kiölni, 

S táplálni a hitet. 



Ma álmainknak, íme, vége. - 

Ha felvillan multunk emléke, 

Fáj tőle a jelen: 

Fáj a dics, amit elfed a múlt, 

Fáj a viszály, mely ím megujult 

S megujul szüntelen. 



Nem áll magasztos cél előttünk, 

Mint szétriadt nyáj tépelődünk, 

Megrezzent bármi nesz, 

A holnap is már fél-sötétség, 

Lépnénk, de visszatart a kétség, 

A tett aggályba vesz. 



És a költő buzdíthat-é mást? 

Ki még nem élt, csupán csalódást, 

Hirdethet-é reményt? 

Futók ösvényét hogy jelölje? 

Az égi láng eltünt előle, 

Nem lát semmerre fényt. 



S ha szólna is tán, - hangja elhal; 

Ki érti, annak biztató dal 

Kételyén nem hat át; 

Ki meg vakon hisz s ront előre, 

Reá zúg a kételkedőre: 

" Eladtad a hazát !" 



S átok, gyanu, gúny égve terjed, - 

Mindig erősebb lángra gerjed 

E szenvedély loha 

A vész ütött törzs így kiépül? - 

Igen, fattyusarj nő tövébül 

A fa, félek, soha. 

