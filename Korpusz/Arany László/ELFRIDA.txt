


Furcsán esett, de megesett 

Hajdanában ez az eset, 

Hajdanában, danában, 

Ködös Britanniában. 



Edgar, angolok királya, 

Gyászos özvegységet ére, 

Sírt-rítt, majd meghalt nejéért, 

Nem lelt balzsam-írt sebére: 

No de mégis csak begyógyult, 

Nem telt belé csak néhány nap, 

Mihelyt hírét vette egy szép 

Devonshirei gróf-leánynak. 



Jött a hír, - volt aki hozza, 

A királyok lelnek enyhet, 

Mért is tartanának másért 

Jött és sugta: aki meghalt 

Magok körül annyi renyhet, 

Hadd nyugodjék lenn a sírban, 

Szép virág vár, rózsabimbó: 

Menj, szakítsd le, Devonshireban. 



Edgár szegre tette a bút, 

S küldte Athelwold vitézét: 

Kósza hírnek nem hiszek, menj, 

Mindent szemre véve nézz szét, 

S ha oly szép, mint híre mondja, 

Magam megyek jegyváltásra - 

- Pénzt, paripát, leánynézést 

Sohase bízz másra! 



Ment Athelwold, Devonshirenek 

Grófi kastélyát elérte, 

Látta Elfridát, s szívének 

Verésitől dobban vérte; - 

Mind a hírt, mely szállt felőle, 

Rút hazugságnak találta, 

Mert nem bimbó, rózsabimbó, 

Szép kifeslett rózsa várta. 



Szép kifeslett rózsa: szirmán 

Megáll a szem önfeledve, 

Kelyhén mintha ott ragyogna 

A hajnalnak perge nedve, 

Ez az arcpír, - áttűnik mint 

Fátyol burka ért gyümölcsnek, 

Talán szellő is lefujja, - 

Eszét venné bármi bölcsnek. 



Könnyű menni követségbe, 

Ország dolgát sütni-főzni, 

Járni-kelni hadsereggel, 

Ellenségeket legyőzni; 

De ifjúnak szép leányért 

Menni másnak jegyváltásra, - 

- Pénzt, paripát, háztűznézést 

Sohase bizz másra! 



Szíve lett úr, és Athelwold 

Feledé, mi ügyben járt ott; 

Telt az idő, egy nap, két nap, 

Hetek óta mulat már ott; 

Csinos ifjú szép leánnyal 

Mindig együtt, reggel, estve, - 

S egyszer, íme, csak belépnek 

Az apához, áldást esdve. 



Gazdag ifju, ős családból, 

A királynak is kegyence, 

Hajdanában is, miként ma, 

Az ily kérő várt szerencse; 

Az apánál kész az áldás, 

S a nászt csakhamar megülik: 

" Te az enyém, én a tied, 

Ásó, kapa, mind a sírig !" 



S elindulnak a királyhoz. 

Csak most főtt Athelwold agyja, 

Hogyan adjon neki számot? 

Valljon -e, vagy jobb: tagadja? 

Mi lesz a gonosz csalásnak 

Legjobb leplezője, örve? 

Hosszú az út s tekervényes, 

Tekervényesb az ő terve. 



Hosszú az út, mégis annak 

Hej, mi hamar végit érik; 

De Athelwold úr fejében 

A kimentő terv nem érik: 

Látszik is már a királyvár, 

Esti napfény megragyogja, 

De nem fejlik, ki nem bomlik 

Athelwold tervének bogja. 



Hogy beértek este, későn, 

Félre-úton, útca-zugban, 

Félre-lakba vitte hölgyét, 

Kandi szemtől rejtve, dugva. 

Egész éjjel terveket főz, 

Egyet eldob, mást határoz, 

S alig virrad, sebbel-lobbal 

Megy sietve a királyhoz. 



" Jó királyom, hát jelentem, 

Itt vagyok már, itt van a lány; 

Hejh, de rászedett a híre! 

Ha csak szép nem volna, hagyján! 

De nyomorék, sánta, törpe, 

Háta púpos, válla kajsza, 

- Arca torz és szeme bandzsal, 

Egyik csára, másik hajszra. 



" Mit tegyek? Tudák a célom, 

Ha otthagyom, nyílt gyalázat, 

Féltem, a lány dölyfös apja 

Még királyom ellen lázad: 

Elvevém hát magam. Aki 

Tisztében ily híven fárad, 

Ennyi önfeláldozásért 

Megérdemelne egy várat. 



" Meg, egy várat a királytól, 

Félre-tájon, messze-innen, 

Hova ezt az új menyecskét 

Még ma el lehetne vinnem. 

Még ma, hogy ne lássa senki, 

Meg ne tudják, hogy mi csúnya, 

Ne legyen ő, s véle én is 

Mind az udvarnépnek gúnya." 



" Jó; tied ős Westwood vára; 

Rejtve léssz ott, s mégse messze; 

Rengeteg közt áll, s ne félj, hogy 

Akárki is fölfedezze; 

Én nem engedlek nyomozni, 

S mint az éj rejt ott az a lak; 

De magam, mivel kegyellek, 

Nemsoká meglátogatlak." 



Hej! Athelwold most akadt meg, 

Hisz csak éppen őt kerülte, 

Gondolá, majd messze tájon 

Lopva, víg zaj pezsg körülte; 

S íme, rab lesz, s kéz alatt is. 

Tépi üstökét, sóhajtoz, 

Hej ez asszony, szép menyasszony 

Még fejére mennyi bajt hoz! 



S mentek aznap, meg sem álltak, 

És elértek agg Westwoodba: 

Ócska kastély, zord, uratlan, 

Útait fölverte dudva; 

Ablak, ajtó, puszta termek, 

Ősi képek, minden ásít 

Messziről már a szerelmes 

Pár elébe óriásit. 



Vén, unalmas ősi fészek, 

A világtól elfeledve. 

Szép arának ide bújni 

Ugyan hogy lehetne kedve? 

S még ha mindezt úgy cserébe 

Kapta királynői rangért! 

Hej! Athelwold keservesen 

Meglakol még e furfangért! 



" Ej, de biztos nőm szerelme, 

Megbocsát ily kis csalást ez ", 

Gondolá ő, s újra cselt főz, 

S Elfridának vallomást tesz: 

" Szép szerelmem, megbocsátsz -e! 

Nagy a bűn, mit elkövettem, 

De szerelmem, mit legyőzni 

Nem birék, kimenti tettem. 



" A király vágyott kezedre, 

S külde engem, hogy vigyek hírt, 

Igaz -e, hogy szép vagy? Ó szép, 

Szívem ellenállni nem bírt. 

Megigézett ajkad, arcod, 

Szemöldöd mosolygó íjja, 

Mindent elfeledtem, azt is, 

Mi lesz e feledség díjja! 



" Megvan; késő lenne bánni, 

S most bocsánatért könyörgök. 

S aztán, - látod, egész kart kér, 

Ha kisujjat kap az ördög - 

A király jő látogatni: 

Kérlek, ó segíts cselembe ', 

Ne igézd meg, ó ne légy szép. 

Csúfnak öltözz, bár selyembe. 



" Fess bibircsókat magadra, 

Húzd le szád, félszemre sandíts, 

Hátad, melled tömd ki púppá, 

Állva görbedj, járva sántíts, 

A szókat szuszogva ejtsd ki 

S tettesd magad félbolonddá: 

Erre sem jő többet Edgár, 

Csak ez egyszer tegyük lúddá. 



" S akkor itt mi vígan élünk 

Ment leszünk háborgatástól: 

A királynál meg se sejtik, 

Hogy e vén vár kit palástol; 

S mint galambok halk falombok 

Csendes árnyán, rejtezünk itt: 

Boldog ketten, elfeledten, 

S hozzánk nem bocsátva senkit." 



Tyhű, Athelwold, nagyba fogtál, 

Tudod, hogy nőd mire kérted? - 

Mondd, hogy menjen tűzbe, vízbe, 

Talán kész megtenni érted; 

De hogy a világ elébe 

Csúfnak öltözködve álljon 

No hisz nőt ilyesre kérni 

Soha senki se próbáljon! 



Ráfigyelt a jó tanácsra, 

S gondolá Elfrida bölcsen: 

" Majd bizony, ha trónra hívnak, 

Éltem ez odúban töltsem? 

Hű szerelmesnek fa-kunyhó, 

Remetelak, szép ez elvben, 

De mikor oly rettenetes 

Unalmas a kivitelben !" 



De csak hallgat. És Athelwold 

Fütyörészve várja Edgart: 

" Majd ha látja, hogy lecseppen, 

Hogy fut innen vissza mindjárt !" 

S alig várja. Őrtoronyban 

Ül egész nap vizsga lesbe ', 

Végre jő - hírt ad nejének, 

S viszi Edgart egyenest be. 



Ő se látta még, s kíváncsi, 

Hogy alakult neje vázzá; 

S ajtót tárva a királynak, 

Mohó szemekkel vigyázá, 

Hol van a szörny, ül -e, áll -e ?... 

Betekint és összedermed, 

Mert a szép Elfrida áll ott, 

Gyönyörű arc, deli termet. 



Soha sem volt ily igéző; 

Egy tekintettel szívet gyujt. 

Halkan bókol a királynak, 

S üdvözölni őt kezet nyújt. 

Ez fülig szerelmes immár, 

Zavarodva visszahökken, 

Sok idő kell, míg beszédök 

A szokott vágásba zökken. 



Hanem aztán meg sem állna, 

S Edgár ámul e varázson; 

Szó szavat vált, bókra bók foly, 

Csak Athelwold ül parázson. 

Jaj, neki most vége, Edgár 

Rájött a csalásra - 

- Pénzt, paripát, feleséget 

Sohase bizz másra! 



Hanem Edgár szót se mond rá, 

S nem is látszik, hogy neheztel; 

Athelwoldhoz nyájas, és ez 

Hitet, reményt még se veszt el: 

" Hátha neki még nem is szép, 

Vagy, mivel kegyelt, megenged." 

Ily reményt táplál magában, 

Vagy csak jobban mondva, tenget. 



És az estét vígan ülik, 

A király vadászni kíván. 

Nagy parancs megy a falukba, 

Ezer hajtót összehíván. 

S másnap estig a vidéknek 

Rengetegjeit fölverték. 

De Athelwold este eltűnt, 

S reggel szíven szúrva lelték. 



Ki a gyilkos? Vajh ki tudná? 

Edgár hasztalan kutatja; 

Eltemették grófi fénnyel, 

Szép Elfrida elsiratja; 

Gyászol pár hetet, s ki hinné? 

Ekkor nászt ül a királlyal. 

- Tüzes ifjú leány-nézést 

Soha magadra ne vállalj! 



Edgár sem nősülne többször, 

Ily hűbele - balázs - formán! 

Király lett az új királyné, 

És a kormány papucs-kormány. 

Véneknek nincs kelti, ifjak 

Jutnak fő-fő állomásra, - 

Pénzt, paripát, feleséget 

Sohase bizz másra! 



Furcsán esett, de így esett 

Hajdanában ez az eset, 

Hajdanában, danában 

Ködös Britanniában . [ 1] 

