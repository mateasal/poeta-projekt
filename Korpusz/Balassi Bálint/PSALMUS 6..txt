


Óh, magas egeknek, nagy mély tengereknek 

igazgató Istene, 

Szárazföldnek víztől, sötétnek világtól 

elválasztó mestere, 

Uram, ím, kiáltok, én könyörgést nyújtok, 

nézz áldozó tüzemre! 



Nagy búsulásodban, tüzes haragodban 

ne feddj meg most éngemet, 

Sok gonoszságomért, fertelmes bűnömért 

ne ítéld meg lelkemet, 

Ne sújts, se ne büntesd, előled el se vesd 

nyomorodott fejemet! 



De könyörülj rajtam, mert már elbágyadtam 

bűneim terhe alatt, 

Bűn lelkemet veszti, betegség tökéli 

senyvedett csontaimat, 

Te, Uram, ez tőrben, lelki fekélyekben 

orvosold meg szolgádat! 



Lelkem is elrémült, fejem penig hevült 

gyakor kísértetekkel, 

Időről időre jőni segítségre 

meddig halogatod el? 

Már nagy sok ezerször általjárt az nagy tőr, 

jüjj el már segétséggel! 



Fordulj hozzám arccal, lássam valósággal 

orcád élő vígságát, 

Mint kígyót ó héjból, ez sok álnokságból 

ments ki szegény szolgádat, 

Idvözíts lelkemet, irgalmasságodért 

kóstoljam jóvoltodat! 



Mert ha szent könyvedből, vérrel nyert környékből 

éngemet el-kitagadsz, 

Pokolnak tüzére, végetlen veszélyre 

bűneimért taszítasz, 

Soha háláadást, örök magasztalást 

úgy éntőlem nem hallasz! 



Ímé, megfáradtam, ugyan ellankadtam 

gyakor fohászkodásban, 

Mind éjten-éjtszaka szemeim világa 

elfogy az nagy sírásban, 

Könyveim, mint patak, széllyel úgyan folynak 

éjjeli nyoszolyámban. 



Súlyos kezeidet, sudaras vessződet 

testem el nem állhatja, 

Mert az ellenség is, imitt is, amott is 

fejemet pirongatja, 

Kétféle veszélyben, mint tengeri szélben 

testem halálát várja, 



De mindazonáltal forduljatok háttal, 

lelkemnek ellenségi, 

Távozzatok tőlem, s menjetek előlem 

életem kergetői, 

Azkik álnokságnak, nagy sok hazugságnak 

voltatok követői! 



Mert én szám szózatját, buzgó imádságát 

az nagy Úr meghallgatta, 

Nagy sok óhajtásim, sűrű könnyhullásim 

orcámról mind elmosta, 

Mint napot rút ködből, undok bűneimből 

lelkemet megtisztítta. 



Tahát szégyenséggel, hátra sietséggel 

ellenségim fussanak, 

Megvakult szemekkel, reszketeges kézzel 

már mind elnémuljanak, 

Ugyanazon tőrben, kit hántak előmben, 

nyakra-főre hulljanak! 



Ezt megengedd, kérlek, ne nézzed bűnömnek 

megsebhető dagályát, 

Ha tisztességemre látod életemre 

szívemnek kívánságát, 

Mert én benned bízom, tudom, hogy meglátom 

örömöm felkölt napját. 

