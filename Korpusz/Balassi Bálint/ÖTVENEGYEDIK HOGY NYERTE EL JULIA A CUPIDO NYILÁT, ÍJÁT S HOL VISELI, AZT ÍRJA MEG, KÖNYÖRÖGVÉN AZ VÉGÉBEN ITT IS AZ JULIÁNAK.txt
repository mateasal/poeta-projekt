


Áldott Julia kiballagtába 

Cupidót találá, 

Ki mérges nyíllal, szörnyű halállal 

veszteni akarta, 

Látván szép színét, elveté íjét 

s ugyan elámula. 



Kivel csak szívet és mesterséget 

Juliának áda, 

Mert szép szemétől hogy ő igen fél, 

rajta nyilván látta, 

Nagy szerelemmel villámó szemét 

azért rá fordítá. 



Rettene ottan Cupido, s onnan 

mindjárt elfutamék, 

Futtában íja, nyila, puzdrája 

őróla leesék, 

Kiért féltébe csak meg sem tére, 

minden ott hagyaték. 



Kit hogy megláta kegyes Julia, 

a földről felvevé, 

Nyilat puzdrába, zsinórt íjába 

egyengeté, veté, 

S ottan felköté, kivel erősbbé 

szép személyét tevé. 



Azért már nála mind íja, nyila 

Cupidónak vagyon, 

Szemében nyila, afelett íja 

vonva haragoson, 

Kivel szívemet, mint célül tett jelt 

lövi, hogy kínt valljon. 



Sokakat sebhet, de csak éngemet 

gyakran inkább talál, 

Mert énnálamnál, mint egy nagy célnál, 

közölb senki nem áll, 

S ez oka, hogy én több sebet tűrvén, 

több kínt vallok másnál. 



Venus módjára, mikor akarja, 

nékiket vigasztal, 

Nékiknek penig ád csak szörnyű kínt 

nyughatatlansággal, 

Mint hogy éngem is veszt, noha mégis 

tűrök igazsággal. 



Nagy bánatomat, sok fájdalmamat 

már mint orvosoljam, 

Nagy szerelmemnek, szenvedésemnek 

én mi hasznát várjam, 

Ha az keserget, kit lelkem szeret, 

s kell hogy kínját valljam? 



Akik szeretnek, gyakran szíveket 

éjjel vigasztalják, 

Mert titkon akkor kedvekre sokszor 

ők azokat látják, 

Kiktől javokot, boldogságokot 

reménlik és várják. 



Nékem peniglen éjjel is lelkem 

keservesen óhít, 

Szívembéli tűz ágyamból felűz, 

házad felé indít, 

Utcádon járok, reád vigyázok, 

de szemem nem saldít. 



Azonban az nap ismét feltámad 

újobb gyötrelmemre, 

Hogy nem szólhatok, mégis csak írok, 

de leveleimre 

Csak választ sem téssz, sőt reám sem nézsz, 

mint egy elvetettre. 



Mind ennyi sok bút, szegény nyomorult, 

én honnan érdemlek, 

Te háládatlan, a te lángodban, 

ha tudod, mint égek? 

Szerelmes lelkem, tégy már jól vélem, 

szolgállak, míg élek! 

