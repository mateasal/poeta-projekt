


Eredj, édes gyűrőm, majd jutsz asszonyodhoz, 

Ki viszen tégedet csókolni szájához, 

Óh, hogy nékem ahhoz 

Nem szabad most mennem, én vigasztalómhoz! 



Mondd szolgálatomot őnéki én szómmal, 

Kérjed, emlékezzék valaha felőlem, 

Ne felejtsen éngem; 

Lám, csak benne vagyon én gyönyörűségem! 



Mint te burítva vagy fekete zománcban, 

Így szívem is érte öltezett most gyászban, 

Búskodik magában, 

Hogy nem részesülhet ő nyájasságában. 



Mint hogy te ékes vagy szép drága gyémánttal, 

Így ő is mentől szebb kedves szép szavával, 

Maga tartásával 

Éngemet felgerjeszt rózsa orcájával. 



Mint hogy gyémánt drágább és szebb minden kőnél, 

Így ő is mentől szebb minden szép szüzeknél, 

Szerelmes mindennél, 

Egyéb szép személy is ő példájával él. 



Járásban, ruhában csak őtet szemlélik, 

Módjában asszonyok, lányok őtet nézik, 

Formáját követik, 

Beszédét, erkölcsét mindenek kedvelik. 



Ez gyémánt mint fénlik, élete oly tiszta, 

Alázatos lévén, vagyon bátorsága, 

Mert bűn nem furdalja, 

Fejér ruhájában, mint szép fejér páva. 



Természetében is gyémánthoz hasonló, 

Mint acéllal gyémánt hogy meg nem rontható, 

Így ő sem hajlandó, 

Tökéletes szívő, igen igazmondó. 



Tudja ez világnak minden álnokságát, 

Nem hiheti senki hízelkedő szavát, 

Igen ója magát, 

Vagyon okossága, jól rendeli dolgát. 



Ezt megmondván néki, utolszor kérd erre, 

Hogy miként az gyűrőt foglalták jól eszve, 

Nincsen sohul vége, 

Légyen így vég nélkül énhozzám szerelme. 



Foglaljon engemet szinte úgy magához, 

Miképpen ez gyűrőt foglalták gyémánthoz, 

Ne hajoljon máshoz, 

Légyen igaz hozzám, mint hív szolgájához! 

