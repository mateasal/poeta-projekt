


Vitézek, mi lehet ez széles föld felett 

szebb dolog az végeknél? 

Holott kikeletkor az sok szép madár szól, 

kivel ember ugyan él; 

Mező jó illatot, az ég szép harmatot 

ád, ki kedves mindennél. 



Ellenség hírére vitézeknek szíve 

gyakorta ott felbuzdul, 

Sőt azon kívül is, csak jó kedvébűl is 

vitéz próbálni indul, 

Holott sebesedik, öl, fog, vitézkedik, 

homlokán vér lecsordul. 



Veres zászlók alatt lobogós kopiát 

vitézek ott viselik, 

Roppant sereg előtt távol az sík mezőt 

széllyel nyargalják, nézik; 

Az párduckápákkal, fényes sisakokkal, 

forgókkal szép mindenik. 



Jó szerecsen lovak alattok ugrálnak, 

hogyha trombita riadt, 

Köztök ki strázsát áll, ki lováról leszáll, 

nyugszik reggel, hol virradt, 

Midőn éjten-éjjel csataviseléssel 

mindenik lankadt s fáradt. 



Az jó hírért, névért s az szép tisztességért 

ők mindent hátra hadnak, 

Emberségről példát, vitézségről formát 

mindeneknek ők adnak, 

Midőn, mint jó rárók, mezőn széllyel járók, 

vagdalkoznak, futtatnak. 



Ellenséget látván örömmel kiáltván 

ők kopiákot törnek, 

S ha súlyosan vagyon az dolog harcokon, 

szólítatlan megtérnek, 

Sok vérben fertezvén arcul reá térvén 

űzőt sokszor megvernek. 



Az nagy széles mező, az szép liget, erdő 

sétáló palotájok, 

Az utaknak lese, kemény harcok helye 

tanuló oskolájok, 

Csatán való éhség, szomjúság, nagy hévség 

s fáradtság múlatságok. 



Az éles szablyákban örvendeznek méltán, 

mert ők fejeket szednek, 

Viadalhelyeken véresen, sebesen, 

halva sokan feküsznek, 

Sok vad s madár gyomra gyakran koporsója 

vitézül holt testeknek. 



Óh, végbelieknek, ifjú vitézeknek 

dicséretes serege! 

Kiknek ez világon szerteszerént vagyon 

mindeneknél jó neve, 

Mint sok fát gyümölccsel, sok jó szerencsékkel 

áldjon Isten mezőkbe! 

