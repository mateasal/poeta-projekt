


Adj már csendességet, lelki békességet, 

mennybéli Úr! 

Bujdosó elmémet ódd bútól szívemet, 

kit sok kín fúr! 



Sok ideje immár, hogy lelkem szomjan vár 

mentségére, 

Őrizd, ne hadd, ébreszd, haragod ne gerjeszd 

vesztségére! 



Nem kicsiny munkával, fiad halálával 

váltottál meg, 

Kinek érdeméért most is szükségemet 

teljesíts meg! 



Irgalmad nagysága, nem vétkem rútsága 

feljebb való, 

Irgalmad végtelen, de bűnöm éktelen 

s romlást valló. 



Jóvoltod változást, gazdagságod fogyást 

ereszthet-é? 

Éngem, te szolgádat, mint régen sokakat, 

ébreszthet-é? 



Nem kell kételkednem, sőt jót reménlenem 

igéd szerint, 

Megadod kedvesen, mit ígérsz kegyesen 

hitem szerint, 



Nyisd fel hát karodnak, szentséges markodnak 

áldott zárját, 

Add meg életemnek, nyomorult fejemnek 

letört szárnyát; 



Repülvén áldjalak, élvén imádjalak 

vétek nélkül, 

Kit jól gyakorolván, haljak meg nyugodván, 

bú s kín nélkül! 

