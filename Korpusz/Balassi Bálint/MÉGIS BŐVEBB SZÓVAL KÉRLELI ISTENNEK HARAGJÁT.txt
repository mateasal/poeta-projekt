


Óh, én Istenem, ím, mi törtínék 

én szegény fejemen? 

Kit reménleni ingyen sem tudtam 

volna életemben, 

Kiért csak hálát kell néked adnom, 

mert megérdemlettem. 



Azelőtt való reám bocsátott 

kemény ostoroddal 

Meg nem tanulék, s ihon, mint járék 

véled, én Urammal! 

Még sincs mit tennem, hozzád kell esnem 

én imádságommal. 



Ha ennél nagyobb ostort bocsátsz is 

reám, megérdemlem. 

De kérlek, Uram, szinte az földhöz 

ne verj immár éngem, 

Szent fiad által tött ígéretid 

jussanak eszedben! 



Ne adj felettébb az kísértetre, 

csak míg eltűrhetem, 

Mert nyilván látod gyarló voltomot, 

én édes Istenem, 

Ha elhagysz éngem, óh, hová légyek? 

Kétségben kell esnem. 



Igazságodot irgalmasságod, 

kérlek, felülmúlja, 

Csendesedjék meg szent felségednek 

felgerjedt haragja, 

Szent lelked által szegény lelkemnek 

légy vigasztalója! 



Szinte elfojtott és majd megemészt 

éngem az sok vétek, 

Csak tőled lehet vigasztalása 

keserves lelkemnek, 

Ne vond meg tehát, kegyes Úr Isten, 

örömét szívemnek! 



Te minden jóra fordíthatod meg 

az én bánatimat, 

Ne vess el azért, Uram, előled, 

kérlek, mutasd meg azt, 

Hogy jó Isten vagy, és meghallgatod 

fohászkodásimat. 



Ezen is kérlek, ne tarts sokáig 

rajtam haragodot, 

Fordítsad immár kegyelmességre 

bosszúállásidot, 

Érdemem szerint ne büntess éngem, 

te szegény szolgádot! 



Mi hasznod benne, ha martalékja 

lészek az Sátánnak? 

Hiszem nem néki teremtettél volt, 

hanem temagadnak. 

Kínszenvedését vallyon héában 

hagyod-é fiadnak? 



Lám, énértem is szinte úgy megholt, 

mint az nagy szentekért, 

Tartozol tahát éngemet is meg- 

hallgatni kedvéért, 

Hallgasd meg azért fohászkodásim, 

az ő szerelméért! 



Szívem állását és kívánságát 

voltaképpen tudod, 

Semmi előtted elrejtvén nincsen, 

mert te nyilván látod, 

Tarts tisztán azért az én szívemet, 

és adj bátorságot. 



Teljes éltemben kiért dicsérjem, 

Uram, felségedet, 

Adj erőt arra, hogy segítségül 

híhassam nevedet, 

Írasd bé, kérlek, az te könyvedben 

én könyörgésimet! 



Emlékezetre kik mindenkoron 

légyenek előtted, 

És ne bocsássák bosszúállásra 

szent Istenségedet, 

Te szent fiadért, kinek örökké 

légyen nagy dicséret! 

