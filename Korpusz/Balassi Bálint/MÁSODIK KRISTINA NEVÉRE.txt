


Cupido szívemben sok tüzes szikrákkal 

szerelmét most újítja, 

Elmémben, mint várban vigyázó virrasztó, 

herdóját ő úgy mondja, 

Tüntetvén előttem szép csillagom képét, 

vélem csak kívántatja. 



Róla feledéken nem lehet víg szívem 

mert csak őtet óhajtja, 

Mint esőt aszályban meghasadozott föld, 

őtet úgyan kívánja, 

Tüzem enyhítője, bánatom vivője 

hogy csak ő már, azt vallja. 



Immár őérette egyebek szerelme 

nálam mind semmié lött, 

Mert szeme nyilával, nagy igazságával 

mint célt, éngem már meglőtt, 

Bévett szerelmében, kivel mintha éngem 

ő úgyan idvözítött. 



Siralmas nagy bánat különben nem bánthat, 

csak mikor őt nem látom, 

Szép kertek tömlecnek akkoron tetszenek, 

víg ének is siralom, 

Viszont mikor látom, vagy szavát hallhatom, 

nincsen semmi bánatom. 



Törödelmes szívem édes leveliben 

szinte igaz úgy indul, 

Régi betegségből mint támadott ember, 

újul rózsa szagátúl, 

Vagy mint az régi rab szabadságnak örül, 

elszaladván fogságbúl. 



Ínségéből immár mert engem ő kivett 

előbbi szerelmemnek, 

Bús voltát szívemnek lengedező szele 

elverte jókedvének, 

Búszerző szerelem már nem árthat nékem, 

mert oltalma fejemnek. 



Nemrégen szép gyűrőt szerelmesem küldött, 

ki rubinttal mind rakva, 

Egy szép drága gyémánt kellő kezéparánt 

vagyon közte foglalva, 

Hozzám szerelemben tökéletes szíve 

is így vagyon kapcsolva. 



Ajándékon viszont kiért hív szívemet 

én is néki mutattam, 

Szorítva kit néki szerelemnek tüzes 

fogójában nyújtottam, 

Fejemet, lelkemet, teljes életemet 

ajánlottam s vallottam, 



Melyet szerelmesen és igen jó néven 

tőlem, rabjától elvett, 

Édes hívségében, mint erős szekrénben 

bézárolván rekesztett, 

Nagy igazságában, mint szép lágy ruhában 

tűrve kebelében tett. 



Távol vagyon immár nagy keserűségem, 

gyönyörű én életem, 

Mely szépek tavasszal sík mezők virággal, 

boldogsággal jókedvem 

Azon módon rakva, nem győz örvendezni 

eleget szeretőmen. 

