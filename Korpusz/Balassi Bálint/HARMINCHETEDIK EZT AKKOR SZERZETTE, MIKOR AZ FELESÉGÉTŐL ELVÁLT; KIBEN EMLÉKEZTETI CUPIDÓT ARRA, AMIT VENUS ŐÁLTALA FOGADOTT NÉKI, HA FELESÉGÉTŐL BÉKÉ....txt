


Ez világgal bíró, felséges Cupido, 

emlékezzél meg szódra! 

Mit fogada anyád énnékem általad, 

ha az megszabadulna, 

Ki már megszabadult, tőlem el is vadult, 

jut eszembe gyakorta. 



Felele Cupido - úgymond -: Nagy búskodó, 

keserves, régi hívem, 

Kit sok jókkal láttam, sokat is kínzottam, 

de igaznak esmértem, 

Ne bánkódjál semmit, mert hamar megvidít 

tégedet ígéretem. 



Amhol szép Julia, anyám helytartója 

ez föld kerekségében, 

Szemében nyilamot, horgas kézíjamot 

adtam szemüldekében, 

Szenem ajakában, fáklyám orcájában, 

mézem foly beszédében. 



Illendő kedvesség, gyönyörű ékesség 

valami volt énbennem, 

Azt mind ő módjában, szavában, dolgában 

csak reá helyheztettem, 

Anyám fényes haját, gyöngyszín apró fogát 

néki tőle megnyertem. 



Erkölcsét Diana, elméjét Minerva, 

Mercurios beszédét 

Őnékie ádta, mert kedves barátja 

mindenik, szép személyét 

Szereti, kedveli, böcsüli, tiszteli, 

kívánja szerencséjét. 



Cupido így szólván, szememet fordítám, 

tekinték Juliára. 

Mondék: De mit tréfálsz? Juliával mit csalsz? 

Hiszem tudod, kicsoda! 

Ez az, ki kevésért éngem örökké sért, 

lelkem szernyő kínjára. 



Felele: Nem csallak, sőt ismét megáldlak 

ő édes szerelmével, 

Hozzád felgerjesztem, csak véled égetem, 

hogy örülj személyével, 

De meglásd, hogy jobban becsüljed ezután, 

ne bánts keserűséggel! 



Minden keménségét, nagy idegenségét 

anyám meglágyította, 

Hozzád gyűlölségét, nagy kegyetlenségét 

jó kedvre fordította, 

S te nagy szerelmedre ismét gerjesztette, 

kezedbe ismét adta. 



Ez amaz Julia, kinek ábrázatja, 

mint címer egy pecsétbe, 

Szívedben felmetszve, kiben magát nézze, 

ha képét tükerébe 

Ő látni akarja, mert ott szebben látja, 

minémő színe, képe. 

