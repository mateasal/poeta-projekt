


Te, szép fülemile, zöld ágak közibe 

mondod el énekedet, 

De viszont azellen az én veszett fejem 

mond keserves verseket, 

Kiket bánatjában, szerelem lángjában 

szép Juliáról szerzett. 



Mennybéli szép harmat tégedet mosogat, 

éngem penig könnyhullás 

Szüntelen nedvesít s bánattal keserít, 

hogy oly kemény, mint a vas, 

Az én szép Juliám, kitől jómot várnám, 

hogy lenne már irgalmas. 



Az hév verőfénnek mivoltát nem érzed, 

mert ülsz híves árnékban, 

Éngemet peniglen gyújt buzgó szerelem, 

sülök, fűlök lángjában; 

Te szabad vagy, repülsz, hol akarod, szállsz, ülsz, 

nem úgy, mint én e vasban. 



Örömmel és szépen csak tavaszidőben 

szép énekeket mondasz, 

Énnékem peniglen mind nyárban, mind télben 

versem oka csak panasz, 

Kínomat számlálom, Juliát imádom, 

dolgom nékem mind csak az. 



Lengedező szellő s híves tiszta idő 

tégedet gyakorta hűt, 

Éngemet viszontag örökké való lang 

olthatatlanképpen fűt, 

Kegyetlenségével, Julia szemével 

nagy szerelem üttön-üt. 



Vagy te egészséges, én peniglen sebes 

szerelem nyila miátt, 

Énekelsz víg szóval, nem mint én, bánattal, 

mert nem is érzed kínját 

Az szép Juliának, kinek szép voltának 

adta lelkem meg magát. 



Jobb, és mindenekben különböz éntőlem 

te boldog állapotod, 

Egyenlők csak ebben vagyunk mi mindketten, 

hogy énekedet mondod 

Te is, szinte mint én, s fogyhatatlanképpen 

csak arra vészed gondod. 



Juliát gondolván és szavát hallgatván 

egy kis fülemilének, 

Juta bús elmémben ez ennéhány versben 

rendeltetett kis ének, 

Kiben állapotja megtetszik mivolta 

igazán életemnek. 

