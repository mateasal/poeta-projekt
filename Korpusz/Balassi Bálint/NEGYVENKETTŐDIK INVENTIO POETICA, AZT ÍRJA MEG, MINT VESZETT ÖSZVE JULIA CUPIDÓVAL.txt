


Fáradsága után nyugodni akarván, 

Cupido fejét hajtá 

Julia ölében, kit hogy vőn eszében 

kegyes, haragvék rajta, 

S nagy haraggal ottan kis Cupidót onnan 

öléből kitaszítá, 



S monda: Bujasággal, gerjedő lángoddal 

ne rútíts meg ölemet! 

Cupido meg így szól: De te mit haragszol? 

mire űzsz el éngemet? 

Felelé Julia: Te hitván marcona, 

nem tudod-é nevemet? 



Én vagyok Julia, én szemem hatalma 

mindenek szívével bír, 

Én megbódogítok, kit jó szemmel látok; 

kit gonosszal: hal, vész, sír; 

Én szerelmem ellen ez világon sincsen 

orvosság és hasznos ír! 



Cupido tekinté, s mihent megesméré, 

azonnal megfélemlék, 

Mintha egy kígyóra szegény hágott volna, 

riada, elfutamék, 

Futtában csak monda: Megbocsáss, Julia, 

nem akaratommal véték! 



Szép Venus anyámnak téged alítálak, 

bíztomban csak úgy menék 

Te áldott öledben, mint anyám ölében, 

hogy fejem ott nyugodnék; 

Tetszél szemeimnek lenni szép szülémnek, 

vétkem csak abból esék. 

