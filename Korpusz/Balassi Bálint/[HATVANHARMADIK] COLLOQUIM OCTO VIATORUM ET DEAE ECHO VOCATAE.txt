


Nyolc ifiú legén minap úton menvén 

egy erdőben jutának, 

Estvefelé lévén, tréfálván, beszélvén, 

ők egymásnak mondának: 

Végyünk szót Echótól - mond - mi mátkáinkról, 

mondja nevét azoknak! 



Credulus az első, lőn azért elkezdő, 

s monda nagyon kiáltva: 

Echo, de kicsoda, aki sok kínomba 

most megvigasztalhatna? 

Kérlek, mondd meg nevét, kit mint idvösségét, 

bús lelkem úgy kív [ ÁNNA! 



Mosolyog magában Credulus ezt hallván, 

s rajta csak csudálkozik; 

Őutána azért tőn az ilyen kérdést, 

ki társaság közt másik: 

Ki fagyott elmémhez - mond -, mint víz nagy dérhez, 

télben jég amik [ OR SÍK? 



Harmadik is monda nagy hangosan szólva 

mindenek hallotára: 

Echo, jó asszonyom, kinek régi kínom 

vagyon nyilván tudtára, 

Kérlek, hogy nevezd meg, kicsoda lelkemnek 

javával tölt ko [ SÁRA? 



Szavát elereszté, negyedik is kezdé 

el Echóhoz kérdésit 

Szép szerelmeséről, kihez gerjed belöl, 

s kit szíve szerint óhít: 

Szörnyű kára után nevezd meg - mond - nyilván, 

szeret lelkem im [ MÁR KIT? 



Ezután ötödik, ki mentűl kisebbik, 

Credulus atyjafia, 

Mindjárt előszóla, felszóval kiáltva 

Echót nevezi, híja: 

Ki az, kire éngem gyújtott - mond - ily igen 

Venus futo [ SÓ FIA? 



Hatodik Aminta, előálla, monda, 

mert veszett, alég várja, 

Hogy szent nevét hallja annak, ki ő lángja, 

s kinek javát akarja: 

Hát annak ki neve - mond -, aki szerelme 

szívemet kínnal [MARJA? 



Szóla hetedik is, kinek neve Thyrsis, 

s ki hazáját elhadta 

Azért, hogy egy kegyes, akihez szerelmes, 

szerelmét megtagadta: 

Régoltától fogva szerelem kínjába 

éngem - mond - ki sí [ KATA? 



Utolsó a Montan, kinek édes társán 

való nagy bánat árta, 

Nagy fohászkodással így szóla Echóval, 

jutván eszébe kára: 

S annak tudd-é nevét - mond -, kiért szívem ég, 

s ki ez sok kínban [MÁRTA? 



Egy szegény szarándok, régi barátotok 

éneklette ezt néktek, 

Kik a magyar nyelven való versszerzésen 

egymással vetekedtek, 

Kit a nagy hamisság és háládatlanság 

föld szélére kergettek, 



Az másfélezerben és nyolcvankilencben 

Szent Bertalom-nap után, 

Világ határira való bujdosásra 

keservesen indulván 

Édes hazájából, jóakaróitól 

siralmasan búcsúzván. 

