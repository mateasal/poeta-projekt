


Idővel paloták, házak, erős várak, 

városok elromolnak, 

Nagy erő, vasztagság, sok kincs, nagy gazdagság 

idővel mind elmúlnak, 

Tavaszi szép rózsák, liliom, violák 

idővel mind elhullnak, 



Királyi méltóság, tisztesség, nagy jószág 

idővel mind elvésznek, 

Nagy kövek hamuvá s hamu kősziklává 

nagy idővel lehetnek, 

Jó hírnév, dicsőség, angyali nagy szépség 

idővel porrá lésznek. 



Még az föld is elagg, hegyek fogyatkoznak, 

idővel tenger apad, 

Az ég is béborul, fényes nap setétül, 

mindennek vége szakad, 

Márvánkőben metszett írás kopik, veszhet, 

egy helyiben más támad. 



Meglágyul keménség, megszűnik irigység, 

jóra fordul gyűlölség, 

Istentűl mindenben adatott idővel 

változás s bizonyos vég, 

Csak én szerelmemnek, mint Pokol tüzének 

nincs vége, mert égten-ég. 



Véghetetlen voltát, semmi változását 

szerelmemnek hogy látnám, 

Kiben Juliátúl, mint Lázár ujjátúl, 

könnyebbségemet várnám, 

Ezeket úgy írám, és az többi után 

Juliának ajánlám. 

