


Nő az én gyötrelmem az én szerelmemről 

való gondolkodtomban, 

Reméntelen vagyok, immár csak kívánok 

jutni hamar halálban, 

Hogy halálom által vég szakadhasson már 

ennyi sok nyavalyámban. 



Éngem már szép Venus ő édes fiával, 

Cupidóval sirasson, 

Nyavalyás voltomban, mint régi szolgáját, 

keservesen megszánjon, 

Ha eszében jutok, fohászkodásokkal 

éngemet ő óhajtson. 



Mert az én tulajdon szívem fejedelme 

hozzám mostan kegyetlen, 

Éngemet elvetett ő szemei elől, 

forog életem ellen. 

Szándéka néki az, mennél tovább lehet, 

éngemet kesergessen. 



De te, én elmémnek azelőtt szerelmes 

s kegyes tömlöctartója, 

Mit engedhetnél meg, ha ellened való 

vétkem nékem nem volna? 

Vedd el haragodat immáron énrólam, 

légy életem oltalma! 



Procrisnak elfuttán, nagy szernyő halálán 

miként ura kesergett, 

Vagy ismeni ifjú mely bánatban akkor 

mátkájáért lehetett, 

Hogy az hajósoktól tengerbe mátkája 

kegyetlenül vettetett. 



Ezeknek szívéhez az én szívem is már 

keservében hasonló, 

Örök siralomban foglalta ő magát, 

mindenkor csak búskodó, 

Mert az én szerelmem, látom, teljességgel 

hogy éngemet útáló. 



Óh, megrepedezett kősziklák közt legelt, 

kietlenben született, 

Tigris nemen termett, párductéjjel nevelt, 

mire nem szánsz éngemet? 

Elveszthetd-é azt, ki téged mindholtig 

híven, igazán szeret? 



Elszántam magamban, mint nyomorodott rab, 

hajamot megeresztem, 

Gyászruhában járván mindennek előtte 

megalázom életem, 

Titkos helyemen is mind lelkem fottáig 

szerelmed keseregjem. 



No, megóhajtasz még nagy fohászkodással, 

ezt bizonnyal elhittem, 

Hallván gyászruhámot, keserves voltamot, 

így szólasz még felőlem: 

Elűzém - mond - tőlem, vallyon hol keressem 

őtet már, én Istenem? 



Bocsánatot várok tőled mindezekért, 

óh, én reménlett kincsem, 

Ha jóval már nem vagy, csak azon könyörgök, 

gonosszal se légy nékem, 

Míveld ezt magadért s az jó szerencsédért, 

mint raboddal, énvélem. 

