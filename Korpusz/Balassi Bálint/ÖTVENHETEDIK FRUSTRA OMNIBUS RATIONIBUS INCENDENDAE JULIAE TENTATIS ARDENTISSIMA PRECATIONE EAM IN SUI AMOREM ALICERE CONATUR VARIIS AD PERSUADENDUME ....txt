


Én édes szerelmem, egyetlenegy lelkem, 

mi haszon nékem élnem, 

Ha semmit nem segít, jómra fel sem indít 

az én esedezésem, 

Sok könyörgésemre, szép leveleimre 

csak választ sem téssz nékem? 



Lelkemnek fájdalmát, érted való kínját 

maga te így jól látod, 

De ingyen sem érzed, sőt inkább neveted, 

magadban csak csúfolod, 

Mondván: Hadd, hadd - úgymond - hiszem veszti nagy gond, 

kínomot úgy mosolgod. 



De mi hasznod vagyon sok könnyhullásomon, 

kétségbe mire tartasz? 

Mint mérget sok mézben, édes beszédedben 

gonoszt elegyítve adsz, 

Egyfelől édesgetsz, másfelől kesergetsz, 

csak bánatra taszítasz. 



Szép sólymok, vad rárók, kiket madarászok 

tanítanak, viselnek, 

Bánással, tartással, szóval, kiáltással, 

szelídek, kézre jűnek, 

Az erős kősziklák hevétűl az napnak 

romolnak, repedeznek; 



Nincsen oly erős vas, kit tűzzel jó kovács 

ide - s - tova nem hajthat, 

Vérrel erős gyémánt, kit az acél sem bánt, 

végre mind elhasadhat, 

A piros márvánkő, kit ver gyakor eső, 

csepegéstől lyukadhat. 



Téged penig, sólymom, én édes vad ráróm, 

az én sok kiáltó szóm 

Kezemre nem híhat, s csak úgy se lágyíthat, 

mint vasat tűz, nagy lángom, 

Sem mint márványkövet, kit eső csepeget, 

nem hathat könnyhullásom. 



Vérem hullásával, ha hozzám hajlanál, 

tündöklő szép gyémántom, 

Arra is kész volnék, csak tőled érthetnék, 

végeznéd el már kínom, 

De mind sok írásom, szóm, siralmom, lángom, 

szolgálatom csak károm. 



Az én gyötrelmemre s Istenre tekintve 

indulj fel szerelmemre, 

Nagy háládatlanság miatt nyomorúság 

hogy ne szálljon fejedre, 

Vagy segélj meg immár, vagy végezz ki hamar, 

ne tarts tovább kétségbe! 



Az mennyei orcát, életem birtokát 

ha Isten néked adta, 

Angyali ábrázat ha vagyon terajtad, 

mire vetsz éngem kínra? 

Mennybéliek szerint ennyi sok szörnyű kínt 

enyhíts meg jó szolgádba! 



Úr Isten, hogy lehet az kegyetlenségnek 

ilyen nagy szépség fészke? 

Ha az mennybéliek olyan kegyelmesek, 

térj te is kegyelemre! 

Angyali orcádot mert te megalázod, 

ha űzsz számkivetésre. 



Színed dicsősége most ez új versekre 

elmémet serkentette, 

Képtelen nagy szépség, ki miatt szívem ég, 

mert már elrekkentette 

Buzgó szerelmében, kiben, mint tömlöcben, 

sírva ezt éneklette. 

