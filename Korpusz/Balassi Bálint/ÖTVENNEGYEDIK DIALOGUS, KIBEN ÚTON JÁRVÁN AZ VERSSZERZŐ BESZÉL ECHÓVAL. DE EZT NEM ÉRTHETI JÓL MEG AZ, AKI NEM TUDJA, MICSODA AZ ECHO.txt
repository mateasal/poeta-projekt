


Óh, magas kősziklák, kietlenben nőtt fák, 

kik nagy szerelmem tüzén, 

Igaz bizonságim vadtok, mert kínjaim 

tudjátok, szinte mint én, 

Ki látta éltében, hogy így haljon, vesszen 

más, mint én, szerelmesén? 

ECHO: Én! 



Ki felele nékem? Távul az erdőben 

lőn ugyan valami szó, 

Talám egyik tündér jár itt valamiért 

vagy valami nyulászó; 

Ha ló nem nyerített, ki itt csörögetett, 

ha lábain volt békó? 

ECHO: Ékó. 



Echo, nagy kínomba, kibe szép Julia 

éngem vertengeni hágy, 

Mi könnyebbíthet meg, s mitűl lészen esmeg 

kemény szíve hozzám lágy? 

Régi gyötrelmimet mi enyhítheti meg, 

s mi az, mire lelkem vágy? 

ECHO: Ágy. 



Ágy, igazán mondád, de mondd meg azt is hát, 

ott ki vigasztalhatna? 

Búm helyett örömet, gyönyörű életet 

nékem ott ki adhatna? 

Igazán ki neve, kit jómnak felette 

lelkem oda kívánna? 

ECHO: Ánna. 



Azt bizony megvallom, de jó szolgálatom 

kedves-é néki vagy nem? 

Szép Julia-Annám lészen-é jó hozzám, 

s megkegyelmez-é nékem? 

Hogy régen szolgálom, lészen-é jutalmom, 

s kell-é jót reménlenem? 

ECHO: Nem. 



Kegyetlenségéért, tűrtem sok kínjáért, 

hát még Istentűl sem fél? 

Ő fejér mellyében, mint szép lágy fészekben, 

kegyetlenség hogyhogy él? 

Mert mint nyelved beszél, búmmal, én hiszem, él, 

óh, mely igen nem kémél! 

ECHO: Él. 



Óh, hová légyek hát, tűrvén ennyi kínját, 

kivel vett körös-köröl? 

Nincs út szerelméhez, mert már elvetett ez 

kegyes szemei elől, 

Vetett gyötrelemre, s még meg is öl végre, 

amint látom, hogy gyűlöl. 

ECHO: Öl. 



Már csak mutasd módját, mint olthassam lángját 

szerelmemnek, ki csak nő, 

Mert hogy így szeretem, s jutalmát nem érzem, 

oka talám nem is ő, 

Hanem más gonosz nő, ördöngös bűvölő, 

mert kegyes ő, semmint kő. 

ECHO: Ő. 



Hát medgyek, én veszett, kit szerelem éget, 

s kit már ő bé nem fogad? 

Szívem régi búmban, mint szép virág nyárban, 

szinte igaz úgy hervad; 

Azért ádj tanácsot, szánd meg nyavalyámot, 

ha sebemet gyógyíthatd! 

ECHO: Hadd! 



Vajha elhagyhatnám, volna mi nyavalyám? 

De lá, szívem mint gerjed, 

Ha gyenge orcáján, mint Pünkösd rózsáján, 

látom, hogy színe terjed, 

Magad se mondanád elhadni, ha látnád; 

nézd meg csak, és esmerjed! 

ECHO: Merjed! 



Nem merheti lelkem, hanem ha két kezem 

végez ki életembűl; 

No, tőrrel, méreggel nagy búmot vérem el, 

mert kiesém kedvébűl, 

Látom, hogy csak gyűlöl, énnékem nem örül, 

rajtam nem is könyörül. 

ECHO: Örül. 



Hogy hihessem én azt, ha látd-é, mint fáraszt 

szántalan sok veszéllyel? 

Szemeim láttára nagy kegyesen másra 

nézdegél vidám szemmel, 

Énnékem peniglen még szerelmem sem kell, 

veszt, sillyeszt gyötrelmekkel. 

ECHO: Kell! 



Óh, vajha kellene, szerelmébe venne, 

vészne szívem bánatja, 

De nem azt jelenti kemény tekinteti, 

s amint magát mutatja, 

Hogy esmét szeressen, nem ádja azt Isten, 

noha lelkem imádja. 

ECHO: Ádja. 



Ha Isten azt ádja, lelkem viszont áldja 

nevét minden időben, 

S talám meg is ádja, és szívét fordítja 

hozzám meg szerelemben 

Vidám Juliának, ki egyike annak, 

kiknek hazájok a Menn. 

ECHO: Amen. 



Megdicsőült színben hogy gerjedt szívemben 

vidám Julia tűnék, 

Egy sűrű erdőben én úton mentemben 

felszóval így éneklék, 

Kérdezkedésemre verseim végébe 

Echótól ily választ vék. 

