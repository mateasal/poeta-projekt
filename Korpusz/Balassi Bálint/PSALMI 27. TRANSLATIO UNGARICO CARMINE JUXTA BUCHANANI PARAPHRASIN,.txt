


Az én jó Istenem, ha gyertyám nékem 

minden sötétségembe, 

S ha éltemet őrzi s fejemet menti, 

hát ki mint ijeszthetne? 

Hahogy sok ellenség reám fegyverkezék, 

tőlök jóvoltából megmente, 

Rám dühödt szájokból kivőn ő markokból, 

rajtam mert ingyen könyörüle. 



Kiért áldom nevét és nagy kegyelmét, 

míg ez testben élhetek, 

Tőle ezelőtt is ez egyet, s most is 

kértem, hogy ránézhessek, 

Az imádság lelkét adja reménségét, 

hogy egyedül cak benne higgyek; 

Eszemet az Sátán ne hajtsa más után, 

szent cselekedetin örvendjek! 



Őt áldja énekszóm, versemre okom 

légyen csak ő énnékem, 

Mert ő árnyékában és sátorában 

megtart, nem hágy elvésznem, 

Mint erős kőszálra, viszen hatalmára, 

hol nem árthat sok ellenségem, 

Sőt noha úgy tetszik, hogy most is aluszik 

az Úr, de tőlök megment éngem. 



Kiért én megállom nagy fogadásom, 

s őtet holtig dicsérem, 

Könyörülj énrajtam azért, jó Uram, 

s végy ki ez búból éngem, 

Emelj fel, Istenem, segélj, reménségem, 

mert csak benned bízik bús lelkem, 

Szemem csak reád néz, félvén, hogy majd elvész, 

ne hágyj, reménlett idvösségem! 



Ne hágyj ez sötétben, s ne rejts el előlem 

szerelmes orcád fényét, 

Vésznem szinte ne hágyj kísértet miatt, 

s tarts meg adtad éltemet 

Sok ellenségimtűl, kik vötték már körül 

egyedül ártatlan fejemet; 

Éngem már barátim, szüléim, rokonim 

elhadtanak, mint veszett embert. 



De az jó Úr Isten, ki az híveken 

esik veszedelmekben, 

Éngemet nem hagya, bűnből kihoza 

nagy csudálatosképpen. 

Irgalmas szent Atyám, engedjed, hogy tudjam 

az te utaidot követnem, 

Arról se félelem, se más dolog éngem, 

hogy soha el ne téveszthessen! 



Rágalmazó nyelvtől, ál ellenségtől 

ments meg, Uram, éngemet, 

Mert hazug tanúkkal, keserves szókkal 

káromlják életemet, 

Nyelvek ő fegyverek, kivel dühösködnek, 

keresik csak veszedelmemet; 

Ha vélem nem volnál, s nem bátorítanál, 

éltemben értek volna véget. 



De az te jóvoltod és ígérted jód, 

kit búm után vígan adsz, 

S az a boldog élet s kegyelmességed, 

kit vélem hittel váratsz, 

Biztat nyavalyámban, vigasztal sok búmban, 

s tudom is, hogy sok jókkal áldasz, 

Senki ne féljen hát, mert az Úr sok jót ád 

néked, ki csak ő benne bízhatsz. 

