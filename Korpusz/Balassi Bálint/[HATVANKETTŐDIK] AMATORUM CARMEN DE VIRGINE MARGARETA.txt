


Vitézek karjokkal, kígyók fulákjokkal, 

bikák szarvokkal sértnek, 

Körmökkel szép sólymok, foggal oroszlányok 

szaggatnak, azmit érnek, 

Csak az szép leányok s az basiliscusok, 

hogy a szemekkel ölnek. 



Azminthogy újobban éngemet is mostan 

egy nevedéken szép szűz 

Két fekete szemmel, mint fényes fegyverrel, 

már szörnyű halálra űz, 

Kit hogyha reám vét, gerjeszti szerelmét 

bennem, ki úgy ég, mint tűz. 



Mely tűz hogy éngemet még hamuvá nem tett, 

senki nem csudálhatja, 

Fulgosius amint a nagy csudákról írt, 

valaki azt meglátja, 

Holott nagy csudául ír szarvasbogárrúl, 

s bizonságát is ádja, 



Hogy vadnak bogarak, kik láng között járnak, 

szárnyon szépen repülnek, 

S nem csak meg nem égnek, de ottan elvésznek, 

mihent lángból kikélnek, 

Így tűz éngemet is éltet, ha emészt is, 

s nem hágy vészni éltemnek. 



Mely szerelmes tüzem, hogyha eddig éngem 

nem szárazgatott volna, 

Könnyhullásom miatt, mint egy folyó patak, 

mind elcsorgottam volna, 

De viszont könyvemnek köszönöm, hogy élek, 

mert tüzemet az oltja, 



Hogy mind el ne fogynék, de csendesen égnék 

kevesebb gyötrelemmel, 

Csak képes örömmel, jó gyönyörűséggel, 

szeretőm szerelmével, 

Ki nékem elég kincs, mert világon jobb sincs, 

mint édes keserűvel. 



Igyenesen felnőtt, szép nyers ciprusvesszőt 

jegyez mert ő termete, 

S kalárist kis szája, rózsát szép orcája, 

mézet ereszt beszéde. 

Kivel mit gondolok? Hát ha szegény vagyok 

is, hadd éljek kedvemre! 



Sok kincs, nagy gazdagság, pénz, marha, uraság 

bár mind azoké légyen, 

Akiket fösvénység, nagy telhetetlenség 

gyötör szüntelenképpen, 

Én az kis értékkel ha tűrök jó kedvvel, 

hiszem, nincs senki ellen. 



Hónál fejérb lábát zöld pázsiton harmat 

ha néha nedvesíti, 

Hogy mezítláb járván csak múlatságában 

szép virágit csipkedi, 

Akkor bokrok megül nézvén, szerelmétűl 

égek, örülvén néki; 



Merthogy bölcs versekre gyengén énekelve 

ereszti ki szózatját, 

S hol gömbölő nyakán, s hol jól termett vállán 

terengeti szél haját, 

Midőn gondolkodván, kertében ballagván 

köti szép koszoróját, 



Már ezután azért ez egészségéért 

sok jó kopia romol, 

Vitézek homlokán szablya miatt gyakran 

szerelméért vér omol, 

Mert ez az a virág, ki miatt barátság 

társok között felbomol. 



Szent Lőrinc-nap után az ezerötszázban 

és az nyolcvankilencben, 

Remete módjára havasok aljába 

élvén, szerzék versekben 

Arról, ki oly, mint hölgy, s kinek neve szép gyöngy 

a bölcs deáki nyelvben. 

