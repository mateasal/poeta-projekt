


Szerelem istene, Venusnak ereje 

most meg megkörnyékezett, 

Elmém nagy bánatban, szívem is új lángban 

egy szép szűz miatt veszett, 

Kit elébb is láttam, de reá nem gyúltam, 

mert így, mint most, nem teszett. 



Óh, véghetetlen kín, kit angyali szép szín 

víg szívemre bocsátott! 

Immár orvosságot hol leljek gyógyítót 

búm ellen, ki rám jutott, 

Ha súlyos szerelem kínnal sujtol éngem, 

s búmra esmét fordított? 



Fekete gyászába, mint sűrű árnékba 

liliom, úgy fejérlik, 

Szép piros orcája, fekete zománcba 

mint rubin, úgy tündöklik, 

Slejt öltözetében, mint a sovány böjtben 

Mária képe, úgy fénlik. 



Igazán görögöl nevet keresztségből 

adtak szép személyére, 

Méltán Zsófi neve azért, mert bölcs esze 

vagyon néki mindenre, 

Tud fedni szerelmet, noha igen szeret, 

nincsen gonosz hírére. 



Áldott Venus asszony, kinél nyilván vagyon 

lelkem súlyos gyötrelme, 

Jó szolgálatomért, nagy kínvallásomért 

gyújts fel ezt szerelemre, 

Régi sok búm után hadd élhessek vígan 

evvel immár kedvemre! 



Mikor fényes bogár Szent Ivány hóban jár 

a nyárnak közepében, 

Ajánlván lelkemet akkor egy szép szűznek 

áldozatul kezében, 

Szerzém ezt versekben az másfélezerben 

és az nyolcvankilencben. 

