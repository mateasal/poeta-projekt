


Csak búbánat immár hagyatott énnékem 

kiben elfogy életem, 

Mert jó reménségem kiben vala nékem, 

az most elhágyott éngem, 

Kiért mindenkoron nyughatatlanságban, 

fohászkodásban lelkem. 



Ha néha hogy értek egyéb embereket 

szeretőjökről szólni, 

Akkor én bús lelkem rólad emlékezvén 

nem tud szegén mit tenni, 

Mert az gondolkodó, búskodó szerelem 

szívemet csak emészti. 



Azért én szerelmem és gyönyörűségem 

mért hagyál el éngemet? 

Óh, te fényes napom, mire nem terjeszted 

énfelém is fényedet, 

Hogy vigasztaltatnám én nagy bánatimban, 

látván szép személyedet? 



Kívánságim nékem látni személyedet 

naponként öregbülnek, 

Kik hogy ez ideig bé nem telhettenek, 

szemeim könyveztenek, 

Mert ki oka voltál előbb örömemnek, 

most vagy csak keservemnek. 



Bánat miatt lészek én nagy gyötrelemben, 

ha rajtam nem könyörölsz, 

Betegségemben is, kinek vagy orvosság, 

ha nem gyógyítasz, megölsz, 

Hű szerelmemet is ha te megtekinted, 

bűn, ha hozzám nem térölsz! 



Oly igen nagy csudám nékem ezen vagyon, 

hogy mely kemény te szíved, 

Te gyenge színedhez nem hasonló, higgyed, 

te acél természeted, 

Mert lám, nem érdemlém az te ittlétedben, 

hogy szemedet rám vessed. 



Rajtam szabad vagy te, én édes szerelmem, 

valamit mívelendesz, 

Mert azt így jól látod, hogy vagyok te rabod, 

ha szinte megölendesz, 

Azért ámbár gyötörj, szívem, mégis engem, 

hogyha abban örvendesz. 



Bírsz ugyanis éngem szinte úgy mindenben, 

amiképpen akarod, 

Az én víg szívemet te megszomorítod, 

ismét megvigasztalod, 

Szomorú lelkemet, mint egy fiatal fát, 

mint bölcs kertész, úgy hajtod. 



Az fiatal fához vagyok már hasonló, 

ki még nyers és zöldellik, 

Ki az tűzben lévén egyfelől nedvesül, 

s másfelől égettetik, 

Így egyfelől szívem tőled kínoztatik, 

s ismét vigasztaltatik. 



Lám, az Aetna-hegyet mondják tengeren túl, 

hogy korosként égten-ég, 

Kit soha nem olthat meg sem eső, sem hó, 

sem másféle nedvesség, 

Kinek égésében sem volt, sem lészen is 

ez világon soha vég. 



Az én szívemnek is, ki nagy szerelmében 

hozzád régen felgyúladt, 

Tüzét meg nem oltja sem bú, sem nyavalya, 

sem egyébféle bánat, 

Szerelmemért szinte ha megölsz is éngem, 

de ugyan el nem hagyhat. 



Én szerelmemnek mert akkor lészen vége, 

mikor a folyóvizek 

Visszafolyók lésznek, s mindenféle hegyek 

árkokká lönni kezdnek, 

Kik, hogy meglégyenek, magad is jól tudod 

azt, hogy lehetetlenek. 



Rólam azért vedd el szomorú néztedet 

és mutasd víg kedvedet, 

Te két szép szemeddel, mellyel gyakran megölsz, 

élessz viszont éngemet, 

Tudod, úgy szeretlek, tégedet kedvellek, 

mint tulajdon lelkemet. 



Tovább beszédimet immár én nem nyújtom, 

mert netalám megbántlak, 

Hosszú beszédimmel, mint szinte magamat, 

nem örömest untatlak, 

Csak ezen könyörgök, hogy éngem mindenkor 

tarts tulajdon rabodnak. 



Gyönyörűségem mert minden reménségem 

nékem csak benned vagyon; 

Mi oka, nem tudom, hogy mind éjjel-nappal 

szívem téged gondoljon, 

Tégedet óhajtson, tefelőled szóljon, 

és csak tégedet várjon. 



Tégedet ajánllak kegyes Istenemnek 

kezében, kegyelmében, 

Enmagamat penig az te jó kedvedben 

és édes szerelmedben; 

Ki írta, tudhatod, hiszem mert látszanak 

könyveim ez levélben. 

