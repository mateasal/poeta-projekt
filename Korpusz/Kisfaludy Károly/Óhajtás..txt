


Volna szárnyam! elröpülnék 

Egy kies vidék felé, 

S ott pihennék, hol madárhang 

Éled s a vig csermelyé, 

Mig a hivnek gyönge karja 

Édes lángra költene, 

És az álmak szép honából 

Szebb valóra intene. 



Ott a berki alkonyatban 

Csak mi ketten kedvesen, 

Tudva: senki el nem árul 

S nem lappang irigy lesen; 

Andalogva hü szerelmünk 

Szent malasztit érzenők, 

S hosszu verseny áldozatban 

Bájkelyhét üritenők. 



Lepje bár a fagy a vidéket, 

Nem sóhajtom a tavaszt; 

Egy varázslat, bár havaz künn, 

Visszahímzi nékem azt: 

A derült ég tiszta képe 

Hívem kék szemében él, 

S nyájas arczin olvadozva 

Liliommal rózsa kél. 



Zsenge szálit a pagonynak 

Látom karcsú termetén. 

S a virágok illatárját 

Beszívom lehelletén. 

Könnye harmat, mely vidítva 

Titkos búmon ringadoz; 

Lelke napfény, s tőle minden 

Életkéjre lobbadoz. 



Ott vidám kedv és szerencse 

Tűn fel minden kényivel; 

Ott az élet ifjan aggul 

S szép álomkényt lebben el. 

Édes emlék! drága képek! 

Bájitok ha átfutom, 

Mily örömmel elröpülnék! 

Merre? - azt csak én tudom. 

