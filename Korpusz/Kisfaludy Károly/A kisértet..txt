


Ott a kertben, a mint látom, 

Egy szoba vagyon még: 

Oda szállni, jó barátom, 

Már óhajtottam rég. 



Nem, nem! azt nem tehetem 

Kedves vendégem! 

Mert lelkiösmeretem 

Megtiltja nékem. 

S mi okból kivánnám 

Veszedelmedet? 

Sőt felette bánnám 

Ifju éltedet: 

Mert abban a szobában, 

M'óta épült már, 

Az éjféli órában 

Egy kisértet jár. 



És hogy támadhatott 

Az a gondolat. 

Hogy éjfelenként ott 

Egy lélek mulat? 



Midőn a szoba épült, 

A gerenda összedült, 

S egy szegény munkásra esett, 

Ki benn dolgozott vala, 

Ugy, hogy mindjárt meghala. 

De tudja! mit cselekedett, 

Hogy az isten őt bünteti, 

És elkövetett vétkéért, 

Valami nagy titkos bűnért 

Sírjából ki-kikergeti! 

Hányszor láttam őtet már, 

Ha a kakas kiált, 

Szép estvéken kivált, 

Hogy a szoba körül jár! 



Engedj hát oda szállnom 

Házadnak a hasznára, 

És ma éjjel ott hálnom 

Tán a lélek javára; 

Mert vagy őtet megmenthetem. 

Vagy a titkot fölfedhetem. 



Mentsen isten! jó ifjú! 

Hogy utóbb is késő bú 

Téged ne találjon, 

S hogy szörnyü kivánságod 

És bűnös bátorságod 

Károdra ne váljon; 

Mert ily halottakkal, 

Kivált kárhoztakkal 

Nem tanácsos tréfálni: 



Sőt, hidd el, félelmes, 

Nagyon veszedelmes 

Ővelök szembe szállni. 

Ennen magamról tudom én, 

Mely kelepczébe estem, 

Hogy lelkemre nem ügyelvén 

Őtet egyszer meglestem, 

S véle szólni kerestem. 



Kérlek tehát, beszéld el, 

Mint voltál a lélekkel? 



A gonosz szegény lelkemet 

Mind addig kerülgette, 

Míglen csalárdul a szivemet 

Arra is reá vette, 

Hogy a lelket lessem meg; 

Huh most is még rettegek 

Ha csak eszembe jut. 

Gondold nem rég hogy járok. 



Egy szép estve, holdvilágnál 

Éjfélig fen maradok, 

És a kertben egy agg fánál 

Magamat elröjtöttem. 

Senkivel sem közlöttem 

Vétkes föltételemet: 

S ámbár a titkos félelem 

Meg-megrázta szívemet, 

Még is az a hiedelem, 

Hogy a lelket megláthatom, 

Vagy talán meg is válthatom, 

Bátorita engemet. 



Az óra éjfélt üt, 

S a lélek csendesen 

A kertben megjelent, 

És csak egyenesen 

A szoba felé ment. 

Én lassan mindenütt 

A lélek nyomában; 

Minden már elhallgatott; 

Még ben a szobában 

Sem hallék semmi neszt: 

Csak a bagoly huhogott 

A templom tornyában. 



De egyszerre elkezd 

A kisértet odaben 

A szoba sötétiben 

Titkosan susogni 

S magában morogni; 

Némelykor nevetett, 

Hol megint elhallgatott, 

S mintha nem maga lett 

Volna a magányban ott. 

Nékem többször úgy látszott, 

Majd oly mélyen sóhajtott 

Az a szegény kárhozott! 



Én félre elvonúlva 

Egy szögletbe szorúlva 

Mozdulatlan állottam, 

S csak félve vizsgálódtam! 

De ő még észre vett, 

S komor helyzetben, 

Holti öltözetben 

Az ajtóból kilépett: 

Már-már utánam nyúla, 

Hogy szivem meglágyúla; 

Mert valóban láttam 

Halovány képét, 

De ki nem állhattam 

Kínos tekintetét. 

Összeborzadtam, 

Kereszteket hányva 

Visszaszaladtam. 



Már ha annyira jöhettél, 

Vissza ugyan miért siettél? 



Én is úgy vélekedtem; 

De betekintvén szemébe; 

Haragos sárga képébe, 

Bátortalan lettem! 



Hiszen károdra vál, 

Hogy abban a szép szobában 

Soha senki nem hál. 

Ámbár házad tájékában 

Legszebb helyen áll. 



Az még mind türhető kár; 

De az nagy inségem, 

Hogy szegény feleségem 

Az időtől fogva már, 

M'óta a lélek visszatér, 

Oly nyughatatlan, 

S maradhatatlan, 

Hogy a házban hálni sem mér. 

Ő szinte megérzi 

A lélek jövetelét, 

És úgy szivéhez vészi, 

Hogy mihelyt csak közelit, 

Egyedül hágy magamat, 

A szomszédba szalad, 



S bárhogy ejtem szavamat, 

Mellettem nem marad. 

Megjön ugyan hajnaltájba ', 

De egyenest be az ágyba; 

Mert többnyire oly fáradt, 

És annyira elbágyadt, 

Hogy míg magát kinyugoszsza, 

Messze föld a naptúl; 

S néha ugy is fordúl, 

Hogy a délt is elaluszsza. 

A jó asszonyt sajnálom! 

Mert igen igen fél, 

Ámbár tudja, hogy nálom 

A lélek - nem jár s kél. 



Már ez nehéz dolog. 

Siralomra méltó ok. 

De szólj! hogy lehetsz nyugodtan, 

Míg feleséged máshol van, 

S ha a kísértet csatáz? 



Én azalatt imádkozom 

És velem az egész ház, 

Az ég urának áldozom, 

Hogy rajzunk könyörüljön, 

És amaz ijesztő váz 

Bennünket elkerüljön. 

Míg az óra egyet üt, 

S elhallgatnak mindenütt; 

A kisértet eltünik, 

Félelmem is megszünik. 



A lélekkel megjáratnád, 

Ha a szobát lerontanád! 

Gazda, mit gondolsz? 



Ifjú, a mit szólsz, 

Azt már rég meggondoltam, 

Sőt meg is parancsoltam, 

Hogy a szobát rontsák el. 

De igaz szívességgel, 

Deákunk egy tudós ember, 

Fejemből kibeszélte, 

S hogy az által semmit sem nyer 

Házam, ő azt itélte: 

Csak hogy épen vendéget 

Oda ne szállítsak, 

S minden nemű ijedtséget 

Mástól elháritsak: 

Az volt neki bölcs szólása, 

S barátságos javaslása. 



Míg imígy vetélkedtek 

A kerti szálláson, 

De nem egyesülhettek 

A kivánt háláson; 

A háziasszony belép, 

Egy mosolygó vidám kép. 

Nyájas kellemei, 

És fekete szemének 

Szikrázó tüzei 

Szerelmet igérének, 

Nyílt s bátor tekintete, 

Szeszélyes viselete 

A szerelem kedvelőjét 

És tapasztalt mesternéjét 

Nyilván elárulta. 



A tűzre pattant vendég 

Könnyen kitanulta, 

Hogy dönthetetlen hűség 

E fürge menyecskében 

Alig talált lakhelyet, 

S hogy öreg ura mellett 

A szerelem kertében 

Még más is ültethet, 

S gyümölcsöket szedhet. 

Azért, mihelyt kiforditá 

A gazda lépésit, 

Az ifjú tüstént ujítá 

Előbbi kérésit. 



A menyecske tűz-szemekkel 

Az ifjut jól megméri, 

S sokat igérő jelekkel 

Várakozásra kéri: 

S azzal tőle elfordulván, 

Egy rejteket felzára, 

S kezében egy ruhát tartván 

Közelget nem sokára. 

Piros arczczal egy lepedőt 

Vet az ifju nyakára, 

És melyéhez szorítván őt 

Egy csókot nyom ajkára: 

" Légy te ma a kisértet: 

Hiszem, ifju, elérted." 

