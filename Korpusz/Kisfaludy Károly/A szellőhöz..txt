


Ott a kéklő hegy tövében 

Egy ér csörgve folydogál, 

S partja füzes ernyejében 

A hív csendes lakja áll. 

Lengj e tájra, gyönge szellő! 

Bus magányban ott küzdell ő: 

Boldogabb te! fölleled; 

Szállhatnék bár én veled! 



Szállanék! de bájkörétül 

Tiltva, lép a sors elém, 

Láthatárom elsötétül, 

Végső búcsut int felém. 

Lengj te hozzá, gyönge szellő! 

Őt helyettem üdvezellő! 

Mondd: nem hunyt el érzetem, 

Bár elválni kénytetem. 



És ha keble mély titokban 

Könynyel-áztan ömledez. 

S visszavágyó lángzatokban 

Multja szépin tévedez; 

Lengj körüle, boldog szellő! 

S édes bun ha igy éldell ő: 

Gyengén sugva nevemet 

Szentesitsd emlékemet. 



S a midőn hüs alkonyában 

Zeng az árva fülmile, 

S lelke néma lágyultában 

Ön szerelmit festi le; 

Őt legyingesd, boldog szellő! 

Rózsaillatot lehellő! 

S lengve szivhullámain, 

Tüntess fel szép álmain. 



És, ha lassun e tüz árja 

Elhervasztja létemet, 

S egy hideg kéz majd bezárja 

Érte lángzó szememet; 

Lengj te hozzá, esti szellő! 

Sirfüvek között nyögellő! 

Fogd fel vég fohászomat, 

S vidd melléje poromat. 

