


Ha idő az örökséggel 

Irtózva ölelkezik. 

Ha a halál az élettel 

Végső harczot küzködik: 



Minden az embert elhagyja 

A sötét sir szélénél, 

Sorsának prédául adja 

Tünő élte végénél: 



Remény! te vagy biztatója 

Fáradt, bágyadt szivének, 

Te magad vagy fentartója 

Már mulandó létének. 



Benned bizik s kebelében 

Enyhülést, javulást vall, 

Hív követője ölében 

Elalszik - és békén hal. 



Ha szilaj kinok szaggatják 

Vérbe borult szivemet, 

Minden örömtől megfosztják 

Szerencsétlen éltemet; 



Ha szerencse fut előlem, 

Utamba' keresztüljár, 

A sors mérget itat velem, 

Boldog óra rám nem vár: 



Akkor te, kegyes Reménység! 

Sugárzol bús keblembe, 

És az elvesztett békesség 

Visszafordul szivembe. 



Hive maradsz az embernek 

Bármely nehéz sorsa lőn, 

Kisérője életének 

S barátnéja e földön. 



A szenvedő könnyeinek 

Forrását elszáritod, 

S a kétség vad seregének 

Ostromát elforditod. 



Édes-gondos szorgalommal 

Ápolgatod az embert, 

Kit a végzet vaskarjával, 

Bár méltatlan, alá vert; 



Mert elhagyva a világtul 

Azt a reményt találja, 

Hogy könnyeit a siron tul 

Egy jó angyal számlálja. 



És az ember bölcsöjétől, 

Mig a sír őt elzárja, 

Tőled, első kedvesétől, 

Legszebb örömét várja; 



S karjaidban mosolyogja 

A sors forgó játékát, 

Édesdeden általfogja 

Boldogsága árnyékát. 



Te vagy a sziv békessége, 

Védje a megsértettnek, 

S tartandó uti költsége 

E zarándok életnek. 

