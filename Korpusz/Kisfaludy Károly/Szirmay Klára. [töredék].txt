


Kit zokognak lekanyargó 

Barna Tisza' habjai, 

Kit siratnak Ugocsának 

S Szatmár nemes ifjai! 



Bús folyam! hol partjaidnak 

Messze fénylő világa , [ 4] 

Annyi szív titkos reménye, 

Ugocsa szép virága. 



Ott hol néma gyász borong most 

Szirma régi termében, 

A napok mi szebben folytak 

Az öröm nyílt ölében. 



Vígan jöttek a vendégek 

Csöngtek a telt poharak, 

S szíves honi dalok közé 

Durrogtak a mozsarak. 



Köztök édes kellemében 

Klára, a szép hajadon, 

S nyájas arcza lágy figyelme 

Mindent közelébe von. 



Benne tűnt fel égi színben 

A szép s jónak fensége, 

Tőle rajzott, hozzá símult 

A nap gyönyörűsége. 



Félre bajnok, fegyvereddel, 

Melyet bízva forgatál: 

Most csőjében éltet lesve 

Rejtezik a zord halál. 



De hiában! felvillámlik - 

S Klára hókeblére vág, 

S így véletlen, de keserves 

Torrá lőn a mulatság. 

