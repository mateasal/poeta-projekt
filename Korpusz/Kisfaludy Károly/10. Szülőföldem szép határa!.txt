


Szülőföldem szép határa! 

Meglátlak e valahára? 

A hol állok, a hol megyek, 

Mindenkor csak feléd nézek. 



Ha madár jön, tőle kérdem, 

Virulsz -e még szülőföldem! 

Azt kérdezem a felhőktől, 

Azt a suttogó szellőktől. 



De azok nem vigasztalnak, 

Bús szivemmel árván hagynak; 

Árván élek bús szivemmel, 

Mint a fű, mely a sziklán kel. 



Kisded hajlék, hol születtem, 

Hej tőled be távol estem! 

Távol estem mint a levél, 

Melyet elkap a forgószél. 

