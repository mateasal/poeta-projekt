


Útnak indul szőke Bandi, 

Bunda vállán, s bús fején 

Pántlikás új báránysapka, 

Piros rózsa tetején; 

Süvegét jó anyja vette, 

Rá a rózsát Örzsi tűzte, 

Ott viríta kebelén. 



Szőke Bandi meg-megállva 

A hajlék felé tekint, 

Tán szép Örzsi a padlásrúl 

Lopva még utána int. 

Tegnap volt, hogy őt megkérte, 

De csak ezt a választ nyerte: 

Jőj, ha gazdag lészsz, megint. 



Bandi jár a Dunaparton, 

Mély sóhajtás csak szava, 

És tünődik, küzd magával, 

Szomorún néz tétova, 

Zúg a szél, a Duna habzik, 

Bandi szíve szintúgy zajlik; 

Menne, menne, - nincs hova. 



Így találja őt az este, 

Így találja őt a vész, 

És előtte és utána 

A vidék homályba vész. 

Menne, menne, de alig lát, 

Megfordítja hát a bundát. 

S fűz mögé leheverész. 



A vész csattog, Bandit rázza, 

S rajta tölti vad dühét, 

Néki sujt egy forgószél is, 

S elragadja süvegét; 

Ezzel annyit nem gondolna, 

Csak rózsája mentve volna, 

Ez furdalja csak szivét. 



S ím a hajnal szebb időt hoz, 

S szőke Bandi talpra kél, 

Széttekintget, hol süvegje, 

Merre vitte azt a szél? 

S mint lenéz a víz tükrébe, 

Szint egy rózsa tűn szemébe; 

Kis homokhant szélinél. 



" Szép virág te! árva mint én, 

Elszakadva itt virulsz, 

Csók után mint Örzsim arcza, 

Oly szépen felém pirúlsz! 

Jer bujdosni, légy te párom, 

Míg a földet összejárom, 

Míg velem majd sírba hullsz." 



Így szól Bandi a rózsának, 

Mely víg hab közt ringadoz; 

Érte is megy, érte is nyúl, 

S keble mint feldagadoz: 

Süvegét is ottan leli, 

Szép aranyfövénynyel teli 

Víztül mosva a parthoz. 



" Nékem a szél is barátom, 

Jól kifújt, de jót mívelt, 

S a szép rózsa, Örzsim képe, 

Adta rá az édes jelt. 

Majd én szerzek házat kertet, 

Pár lovat kis szántóföldet 

S ehhez még egy hű kebelt." 



Így örűlve csak szivatja 

A szerencse-süveget, 

Harmadik nap megrakodva 

Bizton Örzsihez siet. 

" Rózsám! rózsád tőn gazdaggá. 

Tégy te engem most boldoggá! 

Vedd pártádért kezemet." 



Örzsi képe fölhajnallik, 

S hű melyéhez zárja őt, 

Atyja is megáldja Bandit, 

Mostan már a gazdag vőt. 

És a nászok és vendégek 

Víg robajjal összegyűlnek, 

Ülni a nagy menyekzőt. 



Így lett boldog szőke Bandi, 

És hol ő kincshez jutott, 

Kies partján a Dunának 

Majdan falú támadott; 

Most is Aranyosnak hívják, 

S szép menyecskék, fürge lyánykák 

Még aranyport mosnak ott. 

