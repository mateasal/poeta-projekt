


Gyöngyvirág és liliomszál! 

Szép szeretőm mellettem áll; 

Mint a téjben uszó rózsa, 

Olyan az ő nyájas arcza. 



Hollószárnyak szemöldöki, 

És alulok tűz ragyog ki. 

Tűz ragyog, mely noha éget, 

Lángja után von engemet. 



Gömbölyű kis piros sajka 

Mézforráson az ő ajka, 

Gyöngygyel rakva szagos öble, 

S fülmile szól ki belőle. 



Tajtékhalom az ő keble, 

Rubintbimbó áll felette, 

És alatta az a nagy kincs, 

Milyen több e világon nincs. 



Mint reggel a játszi lepke 

Szép galambom olyan fürge, 

Két ujjammal átfoghatom, 

Ha víg tánczban megforgatom, 



Szeretem is én a Rózsát, 

S ha ugy rám néz és csókot ád, 

Tudja Isten, mit nem érzek, 

Szivem ugrál s alig élek. 

