


Zug, morog a zivatar, zajog a zord éjszaki szélvész. 

Néz a lyányka, remeg, s félve karomba omol. 

Vivjatok égi tüzek! nem retteg tőletek a hív, 

Sőt vadon árjaitok partra segitik utóbb! 

Igy szólék; azalatt kiderül, a lyányka elillan: 

Fény lepi a berket, szivemet éji vihar. 



Mily szép s tiszta öröm nyájas szemeidbe tekintnem, 

Menny, föld, s enmagam is, bájgyürüjökbe vegyül; 

Kéjökön életerőm gyöngéd hullámban özönlik, 

Bennök halnia kész, általok élni buzog. 



Csendes unalmat szül mindennek többszöri nézte: 

Untalan, édes alak! téged imádni öröm. 



Többé nem szeretek; minek a sok néma vesződés? 

Mit tegyek? a kegyes int: élni szeretni csak egy. 



Nem szólál: s bájos szemeidnek rabja levék már; 

Szólál: hív rabod én s rab magad istenülénk. 



Tudni kivánod: mért epigrammám tárgya szerelmes? 

Hát maga a szerelem mért epigrammi tünet? 

