


" Megállj, fiam, megállj! legyen elég 

Mai utunk, ugy is barnúl az ég, 

S mindenfelől felhő tornyosodik, 

Itt egy hajlék! ide szállhatunk, 

S míg a kelő vihar mordonkodik, 

Mi addig békében nyughatunk: 

Mert a sötétségben, 

E nagy sürűségben 

Könnyen elbódulhatunk." 



" Mit nekem itt? nem mulatok, atyám! 

Édes öröm vár az éjjel még rám 

Egy kegyes szépnek forró kebelén, 

Kinek lángot gyujték szivében: 

Hozzá, a kedveshez sietek én, 

Vígan kéjelgni bájkörében, 

S uj lángra hevűlni. 

Váltig elmerűlni 

Kényei özönében." 



" Hallod, fiam, a szél ordítását, 

A tolongó zivatar zúgását? 

Mindjárt reánk szakad! még van idő, 

Térj vissza! vad bátorságodat 

Bú fogja érni: oltsd el emésztő 

Zabolátlan indúlatodat! 

Végy erőt sziveden, 

Buja szerelmeden, 

Hadd el bűnös czélodat !" 



" Nem atyám! míg bennem a lélek él, 

Nem rettent el semmiféle veszély; 

Megyek, habár a vihar eltemet, 

Habár enmagam károsítom: 

Ez éjjel még gyönyörű hívemet 

Dagadó szivemhez szorítom. 

Zúgjanak a szelek, 

Nem gondolok velek, 

Szándékom nem másítom." 



" Hallod fiam, a sziklák ropognak, 

A zápor hullámi mint locsognak, 

Elhúnyt az égi fény, a villám nyújt 

Csak világot sárga tüzével, 

Csattogva hull, s hegyekbe, fákba sújt, 

Földrázó rettentő dölyfével! 

Oh mért nem mulattál, 

Vesztedbe indúltál: 

Higy nekem, ez nem jó jel." 



" S habár eged még inkább morogna, 

Villámival kürűlem harczolna, 

Nem hagynám el édesded czélomat; 

Ezen sziv nem ismer félelmet. 

Vigan, atyám! fogadd el karomat, 

Jer s ne oltsd e tűzszenvedelmet! 

Nem messze vagyon már 

Azon óhajtott vár, 

Hol adnak s vesznek szerelmet." 



" Mi az, fiam, mi ott oly magosan 

A hegytetőn áll, s oly magányosan 

Fenyűk közűl az ég felé mereng? 

Mély borzanást tenyészt látása, 

Vég enyészetet hirdetve körülzeng 

A halálmadár kiáltása! 

Fiam, igen félek, 

Hogy az nem jó lélek, 

Hanem gonosz lakása !" 



" Félénk öreg! légy egyszer nyugodtan, 

Csak egy puszta kápolna áll ottan, 

Hol szép hívem reám várni szokott, 

Midőn őt látogatni jöttem. 

Nekem drága és jeles hely, mert ott 

Sok édes perczeket töltöttem, 

Midőn elvonulva 

Szív szívhez hajulva 

Kedvesem ölelgettem." 



" Az óra éjfélt üt! Fiam állj meg: 

Nézd csak, minő fejér árnyék lebeg 

A bérczeken! szememmel látszik - 

El-eltünik s megint közelget; 

Hol inteni, hol fenyegetni látszik, 

S égő szövétneket emelget. 

Az egész kápolna, 

Mintha tűzben volna, 

Reánk halvány sugárt vet." 



" Hah, atyám! ő az, a rég szeretett! 

Im mely híven elémbe sietett, 

És elhagyá puha nyoszolyáját! 

Érettem a szabadban mulat, 

Itt virrasztja a lelkek óráját, 

Felkölté a belső szorulat. 

Atyám! maradj magad, 

Engem hozzá ragad 

Egy hatalmas indulat !" 



" Fiam! ne menj, hallgasd bús atyádat, 

Még lesz idő ölelni mátkádat. 

Oh ne szaladj bizonyos vesztedbe, 

Mert ama csalóka kisértet 

Örök kárt tesz ártatlan szivedbe ', 

S letöri virágzó létedet. 

Maradj, fiam, maradj! 

Kétségben itt ne hagyj! 

Szabadítsd meg lelkedet." 



De az ifju tüzes indulatját 

Követvén, elhagyja kérő atyját, 

Egyedül csak váró mátkájához 

Száguldva lépésit sietteti; 

És mentől közelebb jön czéljához, 

Erejét annál jobban készteti. 

Végre vad mozgással 

S örömkiáltással 

Magát karjába veti. 



És háborgó szívének hevében 

Bűnös kivánat égvén mellében, 

Kénybe elmerülve, tüzesen 

Üdvezli s öleli mátkáját, 

S tele kivánattal, édesen 

Csókokkal födözi arczáját. 

A mátka hallgatva 

Magát odaadva 

Még neveli vad lángját. 



És hogy egyszer meghűlt meleg vére, 

Minekután kedvesét kényére 

Ölelte - kifejtőzik karjából; 

S felmegy a puszta kápolnába, 

Mely ékesen sok ezer fáklyától 

Tündöklik ünnepi pompába '; 

S énekzaj, dobzódás, 

Táncz, lárma s riadás 

Hallék romladékába '. 



" Szép mátkám, szólj! minő mulatságra 

Jövünk oda a magányosságra ?" 

" Ott vannak a hivatalosok 

Egy holt s élő menyekzőjére: 

Ott vigadnak a lakodalmasok 

E ritka párnak örömére. 

Szép ifju! siessünk 

Hogy oda érhessünk 

A boldogok helyére." 



" Rajta, vendégeim! mulassatok, 

Jelen nagymesterünk, vigadjatok! 

Míg a végzés sírunkat bezárja 

S visszahajt a kakas szólása, 

Addig kiki holti tánczát járja, 

S az égnek rezgő harsogása, 

A földet rengesse, 

S az eget keresse: 

Ugy a lelkek szokása ," 



" Mély gödörben eltemetve 

Por fedi csontjainkat, 

Míg az éjfél új életre 

Feloldja lánczainkat; 

S míg az élő álomba dől, 

Kizúdulva üreginkből 

A föld szinén tévelygünk; 

S homályos dalt zengve, 

Sírok körül lengve 

A sötétben enyelgünk. 



Temetőkben forgó szélként 

Tartjuk víg tánczainkat; 

Fél az utas, midőn hallja 

Recsegő tagjainkat, 

S beterítve lepedőkkel 

Völgyeken le s hegyeken fel 

Szirtről szirtre lépdezünk; 

S a tenger habjain, 

Felhők hullámain 

Zajogva örvendezünk. 



Nevetve a föld fiait 

Kik ébren tépelődnek. 

S hiú gőggel, ezer bajjal 

A világgal vesződnek: 

Az eszmélőt [ 3] kis mécsétől, 

A fösvényt rejtett kincsétől 

Elrezzenti játékunk; 

Az öröm szépére, 

Szerelem ölére 

Halálszint von árnyékunk. 



Igy zeng a menyekzősök rémdalja, 

Az ifju azt borzadozva hallja; 

De a mátka őket karon fogva 

A vendégek sorjába vezeti, 

És a csodálkozót mosolyogva 

Nyájasan a tánczhoz készteti; 

És vele sebesen 

Csak ketten, kedvesen, 

A rendeket követi. 



És hogy az ifju már elfáradott. 

S rég bedőlt oltáron nyúgodott, 

Egyszerre a kápolna körében 

Halotti csendesség támadott. 

Csak a mátka, egy pohár kezében, 

Az ifjuhoz fordul s így szólott: 

" Kedves! igyál ebből 

Az élet kelyhéből, 

A melyet sorsod adott." 



És ő a kelyhet kezébe veszi, 

Már irtózva ajakához teszi - 

Már-már iszik - hogy kivülről atyja 

Kérő szava: "Fiam, ne igyál !" 

Az ifjunak füleit meghatja. 

Megdermedve s kétségben ott áll, 

Nem tudván, mit tégyen, 

Hogy kimentve légyen 

A megbántott atyjánál. 



Hasztalan! a szép hizelkedése 

Többet nyoma, mint atyja kérése, 

S az ifju a kelyhet kiüríti 

A vendégek egészségére: 

De a tűzital őt megszédíti, 

S oda dől az oltár szélére; 

Mátkáját kiáltja, 

És gyürűjét váltja 

A menyekző jelére. 



És azonnal az óra egyet üt, 

És mindjárt sötétség lesz mindenütt; 

A táncz zaja s dobzódás megszűnik, 

Az egész kápolna megrendül, 

A társaság egyszerre eltűnik, 

S csörögve egy csonthalomba dűl; 

Végtére békesség, 

Halotti csendesség 

Uralkodik egyedül. 



Ott az ifju szörnyü ijedtségben 

Maga lévén a nagy sötétségben; 

Búbánat szorulván keblébe, 

Lappangva keresi mátkáját, 

Végre lelke kínos kétségében 

Átkozza létének óráját, 

Élve eltemetve, 

Keresi reszketve, 

A kápolna ajtaját. 



S a csontpályán egy gödörbe lépe - 

S előtte áll kedvesének képe: 

" Te vagy, drága? oh mint kerestelek 

Itt a gonoszok lakásába '; 

Jőj, hogy többé el ne veszesselek, 

Csak gyorsan férjed hő karjába! 

Szép mátka! siessünk, 

Hogy innen mehessünk 

Fel atyádnak várába." 



De a mátka hosszan sóhajtozva, 

És előtte csontvázzá változva 

Az ifjuhoz így szól fel sirjából: 

" Ifju! kit keresél, hamuvá vált, 

Szülői átkával a sírba szállt; 

Megfosztva a lelkek nyugalmától, 

Erőszakos halált szenvedett. 

Számkivetve a jóknak sorából 

Eldúlva tovább nem élhetett, 

S szilaj kétségébe' 

Tőrt ütvén mellébe 

Önnön gyilkosává lett. 



S te, ki hűtelenül feláldoztad, 

S indulatoddal vesztét okoztad, 

Itt mátkád menyekzős nyoszolyája, 

Minden kivánatja szivednek! 

Itt végződik létednek pályája: 

Szép ifju! vége életednek! 

Az ur, a hatalmas 

Legyen hát irgalmas 

Szegény bűnös lelkednek." 

