


Köszöntő köszöntést kell ma késziteni, 

Mert készet késő lesz a sajtostul venni, 

Mely ez esztendőben görbén nyomtattatott, 

S harmincz évek óta a ponyván hányatott; 

Hogy születésnapod azzal ünnepeljem, 

S vastag érdemedet oszlopra emeljem. 

Abrincsra fogok ma egy koszorut fűzni. 

S fonnyadt repkény közé borcsapokat tűzni. 

Sánta Pegasusom hegyre akart vinni, 

Vinne bár Neszmélyre, hol bort lehet inni, 

Mert utálom Castal vízízű forrását, 

Az hamar elcsapja az embernek h ... t. 

Bibas vinum, frater, in te nunc est ordó: 

Csak legjobb forrás az óval teljes hordó. 

Collégám Apolló! tégy ma hamar csodát, 

Hold szarvára akaszsz egy sivító dudát, 

Hogy elfújjam rajta köszöntő nótámat, 

S érdemed hirdetni feltátsam a számat: 



Adjon isten áldást, egészséget, - jajjal, 

Szerencsés napokat teli - gonddal, bajjal; 

Üres kamarádnak - még több ürességet; 

Pinczédnek jó - vizet, de borban szükséget. 

Kemenczédnek fűtőt, de sustorgó fát - nem, 

Bundául szolgáljon - százszor lyukas selyem; 

Egyéb ruhát a sors oly bőséggel adjon, 

Hogy, ha kimész, otthon - semmi se maradjon; 

Pénzed annyi légyen, mennyi - szőr talpadon, 

Legmérgesebb ellened üljön az orrodon. 

Ha nem lesz kenyered, a szükségtől ne félj, 

Dínom-dánom között mindenkor - sirva élj... 

De már több verseket nem tudok csinálni, 

Engem ugyse! ezt is sok baj volt firkálni; 

Ez ünnepre hát csak kiáltok egy hujját, 

És ha eltemetnek - boldog alleluját! 

