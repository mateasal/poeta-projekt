


Sötét az éj, sötét a vár, 

Szép álmok közt a lét enyhül; 

Aranyszékén gonddal tele 

Csak a király álmatlan űl. 



Előtte a nyert korona, 

Melyért eladta álmait, 

S véres tetőn felesküvé 

Az éj undok hatalmait. 



Komor mint a sír szelleme, 

Gyorsítaná a rest időt; 

Erőn bízik, veszélyt gúnyol, 

S víg leblek is rettentik őt. 



S tünődve míg a zord király 

Belső vésztől így hányatik. 

Szelíd hangon s mindég közelb 

Föl a kertből szó hallatik. 



Irígy sorsként néz a király! 

Jelenni ott ki merhete? 

Vigyáz, sötét gyanún eped, 

S haragra gyúl vad érzete. 



S mint éjjel hűs csermelyt keres 

Az őz, a nappal üldözött, 

Oly bizton egy szerelmes párt 

Andalgni lát virág között. 



" Hah! minden kény csak a poré, 

S az én párnám gyémánttövis? 

A legszebb álmot élik ott, 

Ha engem fut, szűnjék az is." 



Mond, ívet és nyilat ragad. 

A nyíl suhan, szűz melybe hat. 

Végsőt nyög az s a gyepre dől, 

Halványon mint a hófuvat. 



De a kedves fölötte áll. 

Merőn, némán a gyász cserén: 

Emléke nincs, csak kínja ég, 

S enyészet dúl lázadt erén. 



S karjára fűzve szép hivét 

Eltér, nyomán vért hagyva csak, 

S a vár fölött a csend közé 

Baglyok varjúk sivítanak. 



Éjfélt üt, és tört hangokon 

Dal reszket így jajjal vegyest: 

" Alugy, alugy jó kedvesem, 

Ne könnyezz vért, pirosra fest! 



Óh szép kebel, fejér kebel! 

Hol bájoló hullámaid? 

Karom ringat s te most pihensz, 

S nekem hagyád fájdalmaid !" 



Vérszomjusan kel a király, 

Midőn hozzá egy őr rohan: 

" Uram segits! vad rém kisért, 

Átok, halál szemlángiban." 



S alig mondá, halkan belép, 

Holttestet hozva karjain, 

Egy ifjú, szép, de őrülés 

Borong szétdúlt vonásain. 



" Szelíd lantom szívet nyere: 

Nézd csak mi szép, minő hideg! 

Rejtsd a nyilat titkon hamar: 

Sír a Halál, nem sérti meg." 



Az ifjú így, de a király 

Reng, fölriad; fagy, láng teli; 

Ön lyánya a kedves halott, 

S lelkét ezer kín tépdeli. 



A két hű szív rég hamvad már, 

De él a zord király búja: 

Ínsége uj, bár fürte ősz: 

S ez a nagy ég boszúja. 

