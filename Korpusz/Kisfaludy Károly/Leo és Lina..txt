


Nincs szebb virág mint a szerelem 

Az élet kies kertjében, 

Nincs annál szebb gerjedelem 

Az ember tehetségében. 

De sokszor nagy átokká vál, 

Ha viszont érzést nem talál 

Ez indulat a szivekben 

S poklot teremt a mellekben. 



Leo jámbor s kedvelt atyjának 

Egyetlen egy magzatja. 

Jó ifjú; tűz indulatjának 

Korán lett áldozatja; 

Mert élete tavaszában, 

Ifjusága virágában 

Emésztő tűzzel szerete, 

De szerelmet nem nyerhete. 



Hasztalan vallották szemei 

Erős s ritka szerelmét, 

Hiába hirdették könnyei 

Fájdalmát s nagy sérelmét; 

Csak hasztalan töprenkedett, 

Esdeklett és reménykedett, 

Lina őt nem szerette, 

Áldozatit megvetette. 



Remények közt és félelmében 

Két tavasz már távozott, 

De boldogtalan szerelemben 

Sorsa még se változott. 

Végre tartandó insége, 

Lina makacs keménysége 

Erejétől megfosztotta, 

Bágyadt testét hervasztotta. 



Csak még egyszer kivánta látni 

Imádott ellenségét, 

Szakadó melléhez szorítni 

Elvesztett üdvösségét. 

Eljött Lina - de az a szív, 

Mely hozzá volt halálig hív, 

Már kigyötrődött, már nem vert, 

Csak hideg hamvában hevert. 



Ott fekszik kegyetlen prédája 

Lina álnok szivének, 

A hűség oly ritka példája 

Virágában éltének; 

Mellette zokogó atyja 

És ősz hajait szakgatja 

Kétséggel tele szüntelen, 

Átkot kér gyilkosa ellen. 



Ott állt Lina s borzadozva 

Néz bús áldozatjára - 

Vérző szívvel és sóhajtozva 

A szenvedő atyjára: 

Érzeménye felgerjedett 

S mit az élő nem nyerhetett, 

A holtnak nem tagadhatá 

És könnyét érte folyatá. 



Mert a szerelem istenének 

Büntető szilaj lángja, 

A bánat emésztő mérgének 

Boszuálló fulánkja, 

Behatott Lina mellébe 

S sebet ütött szivébe ', 

Mely az életen rágódott 

S enyhülésre nem juthatott. 



És így elvonva a világtól, 

Számlálva fájdalmait, 

Messze minden boldogságtól 

Folytatá bús napjait, 

Magát búnak felszentelte 

Hív kedvesét így kérlelte, 

Sírját virággal födözte 

És könnyeivel öntözte. 



Végre egy klastrom magányában 

Nem sokára meghala, 

Midőn még végső órájában 

Leót emlitett vala. 

Egy sirhalom födi őket, 

Ama ritka szeretőket, 

Kik élve nem egyesültek 

És halva öszvekerültek. 

