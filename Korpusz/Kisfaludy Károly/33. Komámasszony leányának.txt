


Komámasszony leányának 

A pártája elveszett, 

S ezen biró uraméknak 

Szíve nagyon megesett. 



" Mondd meg, babám, mi okozta 

Néked ezt a szörnyű bajt? 

Ha megkapom, kalodába 

Záratom a gaz tolvajt." 



" Szőke Bandi az a tolvaj, 

Ki e nagy kárt okozta: 

Pártám hagyján! de nagyobb baj: 

Szivemet is ellopta. 



Ha kend okos, biró uram, 

Jobb kalodát tudok én: 

Szőke Bandi legyen uram, 

Majd fogságba' tartom én." 

