


Fellengző szabad lélekkel 

Elhagytam én honomat, 

Égig ható reményekkel, 

Tünemény álomképekkel 

Kezdém vándorlásomat, 



Az ifjuság kellemekkel, 

A világ szép örömekkel 

Énnekem kedveskedett; 

Elmém, még szabad voltába ', 

A csillagok országába 

Könnyen fölemelkedett. 



Az igazság oltárához, 

A bölcseség thronusához 

Lépésim siettetém, 

A szerencse változásit, 

A világ hiu szokásit, 

Mosolyogva megvetém. 



Gyülölvén a különbséget, 

Széles e föld tyrannját: 

Csak magát az egyességet 

S a jótevő békességet, 

Mint éltünk legszebb javát. 



Szivdobogva óhajtottam; 

Nagy dolgokról gondolkodtam, 

Tündér ábrándozásim 

Az egek felé ragadtak, 

És mellemben gyarapodtak 

Kivánó sóhajtásim. 



De soha meg nem érhettek 

Ájtatos reményeim; 

Valóságot nem nyerhettek, 

Gyümölcsöket nem szedhettek 

Arany feltételeim. 



Mert csak hasztalan törődtem, 

Homályban maradt előttem 

Az igazság sugára: 

Csak a reménység követett, 

S néha bágyadt napfényt vetett 

Pályám sötét utjára. 



Láttam laurust zöldelleni 

A köz félénk homlokán; 

Dicsőséget tündökleni, 

Érdemcsillagot fényleni 

Méltatlannak oldalán. 



Láttam az embert voltában: 

A hazafit országában 

Egy Hetaera ölében 

Elfajulni, elpártulni, 

Végre más idegent dulni 

Ősei törvényében. 



Láttam a nagyobb világot, 

Titkait kikémleltem, 

És azon nagy igazságot 

Hogy a tündér boldogságot, 

Melyet egykor képzeltem. 



Az ifjuság maga kéri, 

S senki soha nem isméri, 

Neki bármely sorsa lőn, 

S hogy az élet békessége, 

Ember legszebb nyeresége 

Egyedül a szivből jön. 



A mit a sziv buzgón imád 

Fenlángoló hevében; 

A mit tüzképzelet ád, 

A mit a szem magasnak lát 

Az ifjuság évében. 



Ah be hamar meghóditja 

S keskeny körébe szoritja 

A valóság bilincse, 

Hogy az embernek semmi más, 

Csak maga a tapasztalás 

Marad legdrágább kincse. 



Igy a lélek visszatérvén 

Csendesen önmagába; 

De uj élelmet keresvén, 

Ártatlanul bedőltem én 

A szerelem karjába. 



A szivnek várt nyugodalmát, 

Az erkölcs égi jutalmát 

Ott véltem, hogy meglelem; 

Oh de nyájas eredete 

Uj sebeknek lőn kezdete, 

S üres maradt kebelem. 



Végre tehát búcsut vettem 

A nagy világ zajától; 

Boldog én, hogy menekedtem, 

Még ép szivvel kijöhettem 

Izetlen pompájától. 



Amott látom hajlékomat, 

Csörgedező patakomat 

A napnál tündökleni; 

Szép honom erdős hegyeit, 

Felhőkig meredt bérczeit 

Előttem kékelleni. 



Itt hol sok szép reményekkel 

Pályámat elkezdettem, 

És kiterjesztett kezekkel 

Számtalan örömkönnyekkel 

E tájtól búcsut vettem. 



Itt állok most aggott ember, 

S szivem megint örömmel ver, 

Hogy ujra megláthatom, 

S hogy magányos csendességben 

Munkálkodó békességben 

Éltem itt folytathatom. 



S mig létemnek végadóját 

Az örökség kivánja: 

A jövendő akármit ád, 

Itt éltemnek kis hajóját 

A fergeteg nem hányja. 



A természet anyamellén, 

A barátság hű kebelén 

Megnyugszik a jobb lélek: 

Itt tiszta szép szabadságban 

Csendes házi boldogságban 

Megelégedve élek. 

