


Rózsaláncza szerelmünknek, 

Sok örömmel telt frigyünknek, 

Boldog életünknek 

Hervadoz és elválással 

Fenyeget, nagy változással 

S búsító mulással. 



Hallod -e! az óra üt már! 

Itt az elválasztó határ, 

Mely szivedtől elzár: 

Ha igaz, mit szivem érez, 

Meglátlak! Jőjj hát mellemhez, 

Szerető szivemhez! 



Itt egy köny, mely sérelemből 

Reád hull s nedves szememből 

Hű szivedre gördül: 

Kér, hogy drága szerelmeddel 

A távolt is emlékeddel 

Ihlesd, s ne feledd el. 

