


" Lantos, lantos! mi baj talált, 

Miért hallgat éneked? 

Jer énhozzám, majd én adok 

Sok szép aranyt neked." 

Kevélyen így szól a király, 

De a lantos csak szótlan áll. 



" Vagy tán magasb fény ösztönöz? 

Vedd hősi kardomat. 

Te lészsz első vitézim közt, 

Bird legszebb váromat." 

De a lantos csak szótlan áll, 

S haragban így zúg a király: 



" Hah! szolgavér, csekély kegyem? 

Börtönbe hát veled; 

Hol éj s ínség ölelkezik, 

Ott légyen lakhelyed! 

Ha ennyi díj reád nem hat, 

Rettegd, érezd hatalmamat." 



S Zenő esd, a királyi szűz: 

" Ne fűzd vad lánczra őt. 

Hideg díj nem hevítheti 

A forró éneklőt? 

Adj érzetet, s gyúl kebele, 

Így zeng, így él a fülmile." 



De nem hall a sötét király, 

S dölyfös boszút dörög, 

A szép Zenő eped, könnyez, 

S a zár midőn zörög 

Sohajt Zenő, szűz arcza vér: 

" Szegény lantos, szivem kisér !" 



Halálcsend a lantos körűl 

S komor dohos falak; 

De szép csillag dereng felé 

S egy kedves fényalak, 

S míg érzetén a dal hevűl, 

A bú, a sors elszenderűl. 



Zenő, Zenő hangzik mindég, 

Éltének színt ez ad; 

Szerelmet, könyet énekel, 

Míg szíve megszakad: 

De lantja él s kiért hevűlt, 

A vad király mély ködbe dűlt. 

