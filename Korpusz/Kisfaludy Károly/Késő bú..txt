


Rejtsd előlem kéjre lobbant 

Szép szemed sugárait! 

Rejtsd előlem édes arczod 

S lelked annyi bájait! 

Ennyi kellem édenébe 

Jobb nem is föllengeni, 

Mint utána forró vágygyal 

S csillapítlan érzeni. 



Ah de késő! a mit láttam, 

Olthatatlan bennem ég: 

Eget lelni s el nem érni 

Hosszu kínra már elég. 

Mit használ az édes álom 

A forró szív lángival! 

Szebb valóra ha nem ébred - 

A szegény szív kétszer hal. 

