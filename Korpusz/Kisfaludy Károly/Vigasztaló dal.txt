


Impromtü. 

" Mindent fontolva tégy, 

Kevésből sokat végy ": 

A bölcsek azt hirdetik. 

De ha mind e mellett 

Szándékod füstté lett, 

Még több, ügyed nevetik: 

Mit tészsz boldogtalan? 

Zokogni untalan 

Az erőshöz nem illik. 

Az ember egyszer él, 

Ki tudja mit cserél, 

Ha szük hantja megnyilik? 

Itt a pohár! itt a bor! 

Vigasztal ez mindenkor, 

Ez megvívja sorosodat: 

Igyál s felejtsd gondodat. 



" A szerelem vad tüz. 

Sulyos igára füz ": 

Ősz tudósok igy szólnak. 

De ha mind e mellett 

Sziv s lélek rabbá lett, 

S egy kedvesnek hódolnak: 

Mit tész reménytelen? 

Ha széped kegytelen 

S szived el nem fogadja? 

Vagy ha szeret is bár, 

De sors tőle elzár, 

S messze földre ragadja? 

Itt a pohár! itt a bor! 

Vigasztal ez mindenkor, 

Igyál s nyugtasd szivedet, 

S éltest buzgón hivedet. 



" Tanulj gazdálkodni, 

És fogsz gyarapodni ": 

Igy kérkedik a gazdag. 

De ha mind e mellett 

Erszényed üres lett, 

S nem kél ki a vetett mag: 

Mit tész boldogtalan? 

Fáradni hasztalan 

Kinnal teljes mulatság. 

Pénz a kor istene, 

Ki törhet ellene? 

Igy volt, igy lesz a világ. 

Itt a pohár! itt a bor! 

Vigasztal ez mindenkor, 

Igyál s tágul kebeled! 

Ezt kincscsel föl nem leled. 



" Légy bátor, győzni fogsz, 

S dicsőségben ragyogsz ": 

Iró s vitéz igy kiált. 

De ha mind e mellett 

Koszorud másé lett, 

S édes Musád tovább szállt; 

Mit tészsz? bús panaszlás, 

Könny, kérelem nem más! 

Ezt jobb lélek megveti; 

Mint félénk csatázót, 

Gondolat-vadászót 

Minden szél eltemeti. 

Itt a pohár! itt a bor! 

Vigasztal ez mindenkor, 

Igyál mig tüze meghat, 

S lesz bátorság s gondolat. 

