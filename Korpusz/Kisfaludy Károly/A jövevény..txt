


" Röpülj vigan, kis csolnakom, 

A part nem messze már! 

Amott fejérlik hűs lakom, 

Hol édes béke vár; 

S ott egy hajlék, ott él a hív, 

Kiért lángol tisztán e szív. 



Kincset hozok, gyöngyöt hozok, 

Küzdésim dijait, 

Mind ezzel néki áldozok. 

Emelni bájait." 

Így a hajós: evez s örül; 

Vidám képek lengik körül. 



Örűl, evez, s a parthoz ér: 

Hő keble mint dagad! 

Erében forr, szökell a vér, 

Szemébe' köny fakad. 

Kiszáll és néz mindenfelé. 

Honnan repűl a hív elé. 



De nem röpűl a hív elé, 

S a jámbor érkező 

Andalgva tér a ház felé 

Vélvén, ott rejtez ő! 

Ott rejtez ő hűs árnyain - 

De más boldognak karjain. 



Néz a hajós, mélyen sóhajt, 

Keblét bú tépdeli; 

Kiért megvívott annyi bajt, 

Elpártoltnak leli, 

Elszörnyed, bús haragra kél. 

S kezén villog halál-aczél. 



Boszút lövell tekintete, 

A míg egy gondolat, 

Nagy és erős, mint érzete, 

Elszánt keblére hat: 

Vészpályán nyert kincsét veszi, 

S a szépnek lábához teszi. 



" Fogadd ezt vég emlékjelül 

Uj mátkádnak melyén; 

Frigyünk örök homályba dül - 

Légy boldogabb mint én !" 

Kezet nyujt és eltávozik, 

A kedves bár siránkozik. 



Sír a kedves, de hasztalan, 

Késő bánatja már; 

A parton áll minduntalan, 

S a hív jöttére vár, 

Ott áll, remény kecsegteti: 

De már azt hullámsír fedi. 

