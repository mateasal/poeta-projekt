


Nyargal Zuárd az éjben 

Tajtékozó paripán, 

S szelíd érzet szemében 

Reng a vitéz ölében 

Egy karcsú szép leány. 

Szél kapkod szög hajába, 

Ág és szírt fátyolába. 



Vitéz! mi zaj mögöttünk? 

Bú tépi keblemet. 

" Bátyád zúdul mögöttünk 

Gátolni hű szerelmünk, 

S hí küzdeni engemet." 

Ah mély börtön lesz sorsom! 

" Ne félj! segít jó kardom." 



S fölcseng a kard, s nyugszik majd. 

A lyány zokog s fülel: 

Vitéz, legyőzted a bajt? 

A fák között ki sóhajt? 

" Bátyád, jer hagyjuk el !" 

S tovább-tovább vad kéjben 

Nyargal Zuárd az éjben. 



Vitéz! mi zúg mögöttünk? 

Fagy rázza keblemet. 

" Atyád zúdul mögöttünk, 

Átkozza hű szerelmünk, 

S hí küzdeni engemet." 

Ah, most halál a sorsom! 

" Ne félj! segít jó kardom." 



S fölcseng a kard, s nyugszik majd. 

A lányt kétség űzi: 

Vitéz, vitéz! ne vívj bajt, 

Atyám a sírba sóhajt, 

S ott lelkem üldözi. 

S hóként a barna sziklán 

Csügg szótlan hőse karján. 



" A nap kel, mátka nézz föl! 

Megnyílt az ősi vár !" 

De a sötét szemekből 

Zuárdra nem ragyog föl 

Szerelmi bájsugár. 

Hideg s holt a szép mátka: 

Lesujtá atyja átka. 

