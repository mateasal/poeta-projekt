


Ólomlábon jár az ellen, 

Bús a bajnok élete, 

Harczmoraj kell a magyarnak, 

Hogy vidúljon érzete, 

Igy szól Mátyás, és Budára 

Összegyűjti híveit, 

Játszi hadban feltünetni 

A csatának képeit. 



S a borostyán édes álma 

Győzni a király előtt, 

Sok vitéznek lángszivében 

Olthatatlan vágyra nőtt: 

S versenytűzre lobbadozva 

Gyűlnek a várpiaczon, 

Melyre a nap gazdag fénye 

Számtalan nézőket von. 



Ekkor Mátyás udvarába 

Béköszönt cseh Holubár, 

Nagy hatalmú a vivásban, 

Hir-emelte bajnok már. 

Mint egy árbocz úgy magaslik, 

Izmos, vállas és kemény, 

Néki láncsa, kard, parittya 

Legvidámabb élemény. 



Gőgje - oly nagy mint alakja - 

Dísznyerésnek itt örül 

S fityma dölyffel hánykolódva 

Jár a bajnokok körül. 

" Itt aczélom, küzdni szomjas, 

Szembe most a ki vitéz; 

Esküszöm! ma porba fürdik, 

És az égre háttal néz." 



És Kinizsi, a nagy lejtő 

Rátekint és fölrobog, 

Vállán párducz és kezében 

Mázsás buzogány forog. 

Mint védtornya ősi hírnek, 

Szótlan áll ki a vezér, 

Bár feszülten ég erében 

A hadrontó szittya vér. 



Már a négyszeg pályatéren 

A cseh nagy dárdát ragad. 

A vezér is pörget egyet 

Melyet el nem birna hat. 

Mintha két vasbércz inogna 

És hegyettök ülne sas, 

Szárny-legyintve dördültökre - 

Rémalakjok oly magas. 



S im a fekete seregből 

Egy szép dalia kivál, 

S szél-nevelte karcsu ménen 

A sorompón átalszáll; 

Ez nem szálas termetére, 

De hajlékony és sugár, 

S még felette ifjukor leng, 

Vassal fedve arcza bár. 



Bízd reám e bajt, vezérem! 

Ne csevegje a kevély, 

Hogy több férfit, küzdni bátort, 

Nem talált Kinizsinél. 

Hadd erődet szunnyadozva, 

Marni míg kel új agyar, 

Rábélyegzem én is erre, 

Mint ví s érez a magyar. 



Igy a bajnok, és Kinizsi 

Őt szemlélve kéjre gyúl, 

S megzörrentve szörnyü pajzsát 

Bizton enged s elvonúl. 

Délczeg hőske! - méri a cseh - 

Gyönge vagy, hozz társakat! 

Tett után szólj! - a magyar mond - 

Könnyű a nyíl s még is hat. 



Harsog a jel, s Gúthi nádor 

Mint biró helyére ül; 

Minden ajkon elhal a szó, 

Minden élet szembe gyűl. 

És körösleg a fövényen 

Nyargal most a két vitéz; 

Hosszu dárda markaikban, 

Mindenik lökésre kész. 



Trombiták rivalnak ismét, 

Összezúg a versenypár; 

Pajzsa széthull a magyarnak, 

Ugy rácsattant Holubár. 

Nem rendül az, s új erővel 

A kevély ellen robog, 

S érczbuzgánynyal büszke mellén 

Szinte fölcseng, ugy koczog. 



Három ízben egybetörnek, 

Habzik a cseh vaslován, 

Míg körüle csak szökesve 

A magyar néz rés után; 

S egyet lelve, mint a villám 

A habzó ellen feszűl, 

S úgy döf rája: hogy lovastúl 

Az hanyatt a porba dűl. 



Diadalmat ünnepelni 

Jönnek most a magyarok, 

Őt emelni pajzsaikra 

Nyíladoznak száz karok. 

Jő Országh is, s kegygyel inti 

Szellőztetni sisakát, 

Hadd ismerje és becsülje 

A király s hon bajnokát. 



" Mint elsője szép hazámnak 

Első védje is vagyok, 

S kétszer élek nagy hirében, 

Ha nevem tettel ragyog." 

Ekként szól önérzetében 

S fordul a gyűlt nép felé, 

És a föltűzött sisakból 

Mátyás képe tűn elé. 



Meghökkenve érti a cseh 

S szégyen-telve lábra kel; 

S mily rátartva jött Budára, 

Oly leverten illan el. 

De örömzaj harsog itten, 

S buzgón így az égbe száll: 

Éljen Hunyad vére Mátyás, 

A vitéz, a nagy király! 

