


Csavarokkal és tengelyekkel, 

huzalokkal és hengerekkel, 

telepekkel, szigetelőkkel, 

szelepekkel, gőzös erőkkel, 

szárnyakkal, zúgó motorokkal, 

fém-tüdővel, acéltorokkal, 

vas-szívvel, melyben nincs alázat: 

szerelte fel magát e század! 



Nagy útra készül... Messzi térre... 

Nem szomjas borra már, csak vérre... 

Zsákmányra felhők peremén les... 

Már a szerelemre sem éhes... 

A hideg ébrenlét királya, 

már az álmokat sem kívánja... 

Valóságban él, csak anyagban, 

mely tapintható s csalhatatlan... 



Siet e század!... És a tűz még, 

mely bent zihál, minthogyha űznék: 

árnyát kísérteties fénnyel 

előbbre veti - rémes fény-jel!... 

Hogy a Saturnusban s a Holdban 

megláthassák, hogy merre, hol van ?... 

Célt mutat, mint a bamba állat ?... 

Izgatja a telitalálat ?... 



Rohanj: század, te külön bolygó! 

Utánad nézni bús, de oly jó! 

Látni magam: kis pontot benned 

s tudom, hogy így kell tönkremenned... 

Kis kalapáccsal én, te szörnyű 

ágyúkkal, miknek röpte könnyű... 

ahova én förtelmes félsszel: 

te is csak oda, oda érsz el!... 

