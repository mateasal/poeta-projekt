


Kissé vénen, el is késve, 

fogtam én az ölelésbe; 

szájam szívemet lekéste. 



Minden szép volt, minden jó volt! 

Ittam ifjú csókot, ó-bort; 

jaj, szerelmem, drága hóbort. 



Jaj, szerelmem, hímes bárka, 

sekély, szürke vízbe mártva; 

gyászsisakon gyászkokárda. 



Nagy hajókról álmodoztam, 

nagy vizekre áhitoztam, 

hol rohanni lehet hosszan. 



Májusparton ki-kikötni, 

vérszín-ajkakat lefödni, 

szivet szívvel megtörölni... 



... Törpeséggel látni nagyra 

forró szívvel esni fagyra, 

jobbra menni s érni balra: 



ez mérgezte el az ó-bort, 

Margit így lett drága hóbort 

s minden szép volt, minden jó volt! 

