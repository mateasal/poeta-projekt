


Most lányok ülnek sok kis hintaszékben 

sok kis szalonban a kályha előtt. 

Acélmívű csipőjükről az éjjel, 

mint őz a hegyről, szökdelve lejött. 



Apró lábukat hajtják dús keresztbe, 

fehér nyakuk villogva andalog. 

S amíg a kályha langy mézét beszíjják, 

álmot szőnek a reszketeg tagok. 



Álmot szőnek, szerelmest, de nem rólam, 

és nem én vagyok már a százszorszép. 

Kis lábuk dús keresztje nem enyém már, 

és nem enyém a sok kis hintaszék. 



És őszi köddel zúzmarázott ajkam 

nem zárják már le csókok titkosan. 

A meleg és illatos reggel fénye 

a szememtől mind messzebbre oson. 

