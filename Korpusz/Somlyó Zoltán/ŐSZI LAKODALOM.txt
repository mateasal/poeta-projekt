


A pincés hegyekbe 

mámoros gőz: 

vörhenyes szekéren 

megjött az ősz! 



A rozsdás avaron 

kujtorgva szállt; 

mézizü szőlő- 

gerezdet kaszált. 



A pincék ajtaján 

be-bekopog. 

Részeges sörénye 

vadul lobog. 



Lidérces láng száll a 

hordók felett... 

a földnek méhiből 

víg üzenet. 



Emberek, hé, hahó! 

Forr már a must! 

Félre a kapát most 

s a kalamust! 



Szívből most gondot az 

okos kivet: 

csap alá tartani 

most a szivet! 



Vidulni muston, 

vidulni dalon! 

Míg tart az őszi szent 

lakodalom... 

