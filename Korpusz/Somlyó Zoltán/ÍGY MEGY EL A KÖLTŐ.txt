


Így megy el a költő: őszi délelőttön, 

tizenegy órakor, épp ebéd előtt... 

Itthagyja kenyerét, itthagyja borát is, 

itthagyja családját, itthagyja korát is, 

itthagyja a padmalyt és itt a tetőt... 



Tizenegy órakor, mikor a november 

mégegyszer szétszórja fáradt fényeit; 

láthatatlan bottal megbékélt kezében, 

a sugaras lelkek csöndes jelmezében 

kilép az életből s a halálba nyit... 



S itthagyja kabátját, mely szegre akasztva, 

gazdátlan, üres lett, mint ez a világ. 

És színes tintákba megfürdött tollát is, 

s itthagyja a munkát, e szent motollát is - 

s árván maradtok ti: Üllői úti fák. 



S a szegény kisgyermek, ő is ittmaradt most, 

szomorú panasszal hiába remeg. 

Elhagyott ágyában elárvulva, fázva, 

hiába ugrik fel negyvenre a láza - 

az örök nagy Gyermek már nem érti meg... 



A barna polcokon ott állnak a könyvek: 

nagy-gyűrüs kezével többé nem lapoz... 

Ittmaradt zenéje, ez a drága manna, 

és az ágrólszakadt cseléd: Édes Anna - 

ittmaradt a könny, mely szemet fátyoloz. 



Így megy el a nagyok legislegnagyobbja, 

így megy el a költő egy bús délelőtt... 

Igékkel átkozott és sebekkel áldott 

sírjára simítsunk sok fehér virágot, 

örökfénybe vívő nagy útja előtt... 



Ő volt Kosztolányi! Ezt ne feledjétek! 

Ő a magyar költő! Ő volt Desiré!... 

Menj, szegény kisgyermek, utadra bocsátunk! 

Menj, szegény kisgyermek, költőnk és barátunk! 

Menj, szegény kisgyermek, csillagod felé!... 

