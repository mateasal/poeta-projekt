


Női világ, te habzó tajtéktenger, 

voltam ladik rajtad és vasnaszád. 

S mint torpedó is bujtalak setéten 

s szívemen hordtam a halálkaszát. 



De nincs a nő, kit el lehetne érni! 

S kit el lehetne kérni: nincs a nő! 

Nincs kezdet: újra vissza-visszatérni 

s nincs nő, akinek lengessem: agyő!... 



Nem érdemes kalóznak öltözötten 

szelíd vezényszavakra hullni el. 

A hold hideg kaszája ring a vízen 

s szívemben egy nő gyászdalt énekel. 



Csak messze, messze, eszkimói tájra! 

Fagyos kutyák közt, ott lesz jó helyem. 

A jégre hintve álmok gabonája 

és jégcsapok az égi fövegen. 



Csak sok hideg és sok-sok zúzmarás dér! 

S szivem elé fogott, sötét komondorok! 

Csak fázni! És csak akkor föltüzelni, 

ha hallom, hogy a hó hogy csikorog. 

