


Sűrű spanyolbort szürcsöltél -e? 

Vagy ittál -e már téli estén 

hajadonlány-szeretőd ajkán 

legördülő parfőmös nyálból? 



Vagy aludtál -e sátorában 

a lángoló nő üstökének? 

És húnytad -e már szemedet le, 

látva egy vérző, hűs narancsot? 



... Én Mária Abariendost 

tartom a borok velejének! 

A szeretők anyjának tartom 

én Mária Abariendost! 



Áldassék érte minden lépte, 

mely forró combját összehajtja, 

hogy egyszer húsa volt a párnám 

s véréből ittam vért és óbort... 



Ó, Mária, szüzek szüze! - 

bús szájam ezt rebegte; 

a Via del Pinón a bál, 

a farsang lelke vagy te! 



Ó, Mária, kis balkonod 

magasra építették. 

Én nem alszom már két hete, 

oly lázasak az esték... 



A Quarnero oly hűs, oly lágy, 

mint - gondolom - a kebled... 

Ma reggel rádgondoltam és 

ráfeküdtem... Ne vess meg! 



Szemem behúnytam és a víz 

mellem s hasamat érte: 

rádgondoltam és üdvöm volt, 

légy százszor áldott érte! 



Versek bús csavargója: én, 

te táncosnő és nő vagy. 

Én meleg ételt nem eszem, 

s te szótlan - öldöklő vagy. 



Még ifjú testem bús, mert szűz; 

te csókokon kövérszel. 

És mégis vézna csöppenként 

korán miattad vész el. 



Kapud alatt, hol buja nők 

árulnak rothadt dinnyét, 

itt éhezem én éccakán 

s el nem mozdulok innét, 



amíg a sok fagrádicson 

föl nem kerültem hozzád... 

Abariendos Mária 

borítsd szememre szoknyád... 



Lejött Mária, lejött Mária, 

suhogott, mint a selymek. 

S rekedten szólt: ölelj meg! 



Bezárt szemmel nézett reám 

s kínosan zárt öléből 

szent füst szállt föl a mélyből. 



Belémártotta körmeit 

szennyes, vézna husomba; 

selyme csípőm surolta. 



Kivonszolt... piszkos földje volt 

a Via del Pinónak; 

lent fügehéj és tökmag. 



Lerántott. Forró keblein 

kihasadt a ruhája. 

S én hanyatt rogytam rája. 



Karolt a karja, mint a vész 

s karolt két izmos lába. - 

Fuldoklottam hajába... 



A nyelve, mint piros narancs, 

fogam közé úgy folyt be; 

s nyála a keblén folyt le. 



És ringott, mint a tengerek, 

és ringtam, mint a tenger: 

két égő acélhenger... 



... És vége volt... És vége volt... 

Egy úr állt a balkónon, 

mely sötét volt és ódon. 



És harsány hangon kacagott 

és Mária is véle... 

Vajjon még él -e ?... Él -e ?... 

