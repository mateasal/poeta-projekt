


Váltják egymást méla ütemben, 

arcom hervatag élén: 

ingerek, mosolyos, csábos zamatok: 

mulassatok csak és fakuljatok! - 

Vigadok ily fakulásfélén! 



Minden örömre nyilt már az arcom, 

akár egy Marechallrózsa. 

Minden illatot ivott az orrom; 

két szemem mindent elnyelt előlem, 

arcom két ifju csatlósa. 



Olyan röhejek hagyták el ajkam, 

hogy beléindult a könnyem... 

Ingerek, mosolyos, csókos zamatok, 

most jönnek a fekete, véres kamatok 

s én fizetek, mint egy úr, könnyen! 



Minden alkonyon akad egy asszony, 

aki még visszaűz egy vágyat. 

Ingerek, mosolyos, csókos zamatok: 

nevetek, mulatok, taposok rajtatok - 

bágyad az arcom. Bágyad! 

