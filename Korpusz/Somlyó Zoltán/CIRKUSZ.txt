


Mikor reggeledik és kongó lépteivel 

az ablakom alatt végigmegy a tejes, 

mély gyermeki örömmel nyitom a szememet ki, 

szívemből a világba reménység szeme les... 



Lefektettem az este minden fekete búmat, 

ráborítottam mindre szelíd-feledtetőn 

jó puha takaróját az örök változásnak - 

ó, új élet reménye: drága feledtetőm!... 



De rég is volt a tegnap! Fedi a vastag köd már, 

mit az emlékezés átfúrni nem kiván... 

S be szép a mái napnak rózsaszín gyermekteste! 

Bölcsebb, kéjesebb csüggni a szenthitelü Mán... 



Nem hintett rája mocskot még semminő galádság, 

még csillogó, még tiszta, még szent kristály-kehely, 

igyunk belőle szomjas, vak és bízó ajakkal! 

A nagy megújhodásnak titkát, ó, higyjük el! 



Ó, higyjük el szelíd, jó ízét a friss kenyérnek! 

Málljon szét fogaink közt, mint a tegnapi gond... 

Nyeljük le a szivünkig! És aztán: ott a cirkusz! 

Hajrá!... Új műsort kínál a cirkuszi porond!... 



Elsőnek lengő, piros pántlikákkal 

ott szalad körbe az okos szamár! 

Lompos farkára a kegyetlen ostor 

ki tudja: hány ezerszer sujta már... 



Csak körbe-körbe! Át az akadályon! 

Majd lépésben a deszka peremén! 

Oly hibátlanul lépked, oly ügyesen - 

hiszi magárul, hogy ló, büszke mén... 



Csak a kantár-lefogta bús fejére 

tekintsetek: szemében mennyi bú... 

Egy költő megirígyelhetné tőle - 

körötte a dicsőség szele fú... 



Ősi szavát már elrabolták tőle, 

ős ösztönét, szívhangját: az iá-t... 

A cirkusz tapsol az okos szamárnak 

s feléje lelkes á-t meg ó-t kiált... 



Rég dombtetőn, apró kordéba fogva 

hurcolt a hátán szürke homokot; 

taps nélkül tette, amit tett... S szívéből 

a szamár-önérzet, ím, kifogyott. 



Repülj, szamár! Teneked építették 

a cirkuszt! Rád kiváncsi a tömeg. 

Míg ékes kantárod zörög a porban, 

szegény szamár: téged megértenek... 



És most az akrobata lép ki bőszen, 

cézári gőggel; karján az izom 

drótkötelekként dagad ki keményen - 

csudálat zúg végig a cirkuszon. 



Combjának sárga-piszkos bőre fénylik, 

döng a porond acél-lába alatt. 

Mellbimbója a kék trikón keresztül, 

mint vágyó szűzleányé, kidagad... 



A mázsás acélsúlyzót megragadja 

és meglóbálja játszi-könnyedén; 

és úgy dobja el azután magátul, 

akár egy csöndes, késő könnyet én... 



És széket kap, feldobja s visszakapja, 

lábával súlyos vasgolyót emel... 

A földgolyót így tartja az Úristen - 

és jaj be jó, hogy nem így ejti el... 



Így árasztja a vad erőt magából 

s maga körül az izzadtság-szagot; 

szenzációs alakja égbe szökken, 

ünneplik, mint királyi zsarnokot... 



Amott rettentő ívben a trapéz leng, 

acetilén-láng villog a vasán; 

rajt Murillo-angyalként a művésznő - 

világoskék szatén feszül hasán... 



Mezítlen karja rizsportól fehérlik, 

tenyere a gyantátul fekete; 

én nem hiszem, hogy buja alakjába 

bele nem bolondulni lehet -e? 



Most szétveti a lábát s két kezével 

egy másik lengő trapézba karol... 

az állati vágy vad szomorúsága 

két megduzzadt keblében zakatol. 



És újra fel és újra le a hintán - 

a légi hercegnő bizton lebeg... 

A vastag szmirna bársonyán nem állunk 

ily bizton mi, mi szürke emberek... 



Hónaljából picinyke zsebkendőt vesz 

s a tapsoló tömegnek azzal int... 

A dicsőségért meg a vacsoráért 

megdolgozott most egy napra megint... 



Széles Stuart-gallérral, pisze orral, 

krétaszín arccal itt áll a bohóc is! 

Elálló mellényét, bősz kézelőjét 

bőgve fogadja a tömegpszichózis. 



Tánclépésétől menten hasrapottyan 

szegény, megbotlott egy tollú-pehelyben, 

majd ülepét két ujjal megragadva, 

emeli önmagát fel ő ijedten. 



Én szentnek látom őt, mártír-vitéznek, 

ki így tud elbukni, ily halk grimásszal... 

S oly ijedt arccal újra talpraállni, 

arcán s lelkén a dermedt kréta-mázzal... 



Hátul a zene játszik, vad-kegyetlen, 

csontot-velőt elkínzó hatalommal; 

a bohóc ugrál együtt a zenével, 

a bőgő dúrral, méla mollal... 



Meggyűrt testével játszik, úgy dobálja, 

mint holt lomot a hisztériás gyermek. 

A lelke másutt jár, oly messze tájon, 

hol tátott szájak s szemek nem figyelnek... 



Leveti lelkét, úgy, mint száz kabátját, 

mik százszínűek s mind csak cifra rongyok... 

Ha nem félnék, hogy kinevetnek érte: 

én megölelném ezt a bölcs bolondot... 



S most a lovarnő vágtat elő! 

Mint egy varázslat, ugrat el ő... 



Táltosa éjszín, karcsú-bokás, 

Szőre: sziporka fény-ragyogás. 



Száll a lovarnő... körbe-körül... 

Fény hull lakkozott körmeiről... 



Szép kerek térdén gömbölyű hús 

s mégis a teste karcsú, fiús. 



Száll... Hova száll... Tán felfele száll... 

Égi igézet lángjainál... 



Tán le a mélybe, sír fele tart? 

Rejtély ez a boldog, isteni start... 



Hova száll ?... Bús árnyak árkaiba... 

gondterhes férfiak álmaiba... 



... És odakint a csöndes, a vak éjben, 

lázálmok zengő csudaerdejében, 

ott áll az ingyen-néző kisdiák. 

Beles a cirkusz-ponyva résin át... 



Reszkető lábbal, majd térdreomolva 

- ó, százszor áldott, kéjes titkú ponyva!... 

reátapad ezer feszült ideggel - 

a két szeme ittasultan meredt el... 



Szívébe vág az álmok garmadája: 

a cintányér... lovak fényes patája... 

a lengő, rengő telt női idom - 

ott áll azon a süppedő hidon, 



amelyről csak egy ugrás - a halálba. - 

Ó, cirkusz, cirkusz, minden lelkek álma! 

Szívünkre hajnal fényét csókolod - 

mi magunk vagyunk a te műsorod!... 



Mi magunk: Augusztok, trapézművészek! 

Törpék, óriások és csenevészek!... 

Kik betöltjük a buta kis világot 

mindörökké, mind csupa kisdiákok... 

