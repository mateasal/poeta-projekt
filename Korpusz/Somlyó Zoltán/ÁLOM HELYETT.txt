


Lankadtan, dőlten fekszem be az ágyba. 

Ropogva zördül s ujra néma csend. 

Hogy oly szegény vagyok, hogy oly nagy árva: 

ilyenkor érzem s: hogy napom lement. 



Kis asztalon az olcsó vekkeróra, 

zordon időm egykedvü balszeme. 

Még öt perc s matt-kék acélmutatóin 

leperg az éj, az éjféli zene. 



Még öt perc. Régi, régi dajkaajkak 

szellemmeséit zúgja a szobám. 

Kezeim fázó fülemre tapadnak, 

az éjfél sárgán vigyorog reám. 



Sárgán, miként a nagyapám halottan 

s miként azóta sok furcsa halál. 

S egyszerre érzem: még öt perc, vagy egy csak 

s a sárga rém, most, most, most szíven talál. 



Ó milyen gyönge s merev lett a testem. 

Él a szemem ?... Vagy meghalt -e a szám ?... 

Bús kezeim hol vannak?... hol keressem ?... 

Az ágyam siklik, mint egy lenge szán. 



Csak kikerülni tudnám ezt a percet! 

Csak minden éj meg ne állítana. 

Élő testem ravatalát belengi 

a kihunyt gyertya fojtó illata. 

