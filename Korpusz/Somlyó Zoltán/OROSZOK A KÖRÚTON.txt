


Négy szálas oroszt kísért egy baka, 

a körúton ballagtak át. 

A magyar nap lehinté fényesen 

sok áldott, forró sugarát. 



Az arca mindnek barna, mint a bronz 

s oly békésen csevegtek ők, 

mint gyermekek, kiket az utca vonz, 

vagy mint a csendes magvetők. 



Egy kirakatban játékok között 

pléhkatona volt, nagy sereg: 

magyar s orosz egymással szemben áll 

s puskák ravaszán a kezek. 



És ottan álltak csöndben, szótlanul 

és nézték a pléh-háborút. 

És ahogy álltak, magyar és orosz: 

a béke reájuk borult. 



És összefogta őket szeretőn, 

mint anya, aki csókkal ostoroz... 

És mosolyogva tovamentek ők, 

a magyar meg a négy orosz... 

