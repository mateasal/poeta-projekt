


Dobd el a cigarettát! 

most már hadd szíjja más! 

Kit még meg nem ijesztett 

az agyvér-tolulás; 

s vérét még el nem zárta 

vakolattal a mész... 

Dobd el a cigarettát 

s a más füstjébe nézz... 



Dobd el a szőke fürtöt: 

a szőlő méz-szemét! 

Édes, fanyar levéből 

elég csurgott beléd! 

Édes-maró savával 

kikezdte gyomrodat... 

Dobd el a szőke fürtöt, 

több lángot már nem ad... 



Jaj, dobd el a szerelmet, 

ezt a piros lobot! 

Nem látod, szerencsétlen, 

hogy ő is eldobott? 

Nem látod álmaidban 

szép, fanyalgó szemét ?... 

Jaj, dobd el a szerelmet, 

már úgysem a tiéd... 

