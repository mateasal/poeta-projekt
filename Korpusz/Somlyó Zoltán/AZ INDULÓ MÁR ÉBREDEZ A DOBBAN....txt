


... Most már sosem lesz könnyebb életem, 

most már csak egyre torlódnak a gondok... 

Most már csak mindent még rosszabbra rontok... 



A nagybetegre nincsen enyhülés - 

már megbékélten bámulja a holdat... 

Nem tesz csudákat már a kámforoldat... 



Már elsötétítették a szobát... 

és furcsa csönd van, még a légy se rebben... 

Csak a vér zokog még az árva sebben... 



Még vannak, kikben él még a remény: 

egy asszony... meg egy fiú... s egy leányka - 

piros pontok a fekete talányba... 



De egymás felé hajlik már kezem 

s pecsétgyűrűmnek borszínü kövére 

ráfreccsent már az éj fekete vére... 



Virágok közt szerettem élni én 

és körüldíszítettek csupa gazzal. 

Csak hazugsággal és semmi igazzal... 



Nem kérdezek már és nem felelek. 

A titkomat ki tudja nálam jobban!? 

Az induló már ébredez a dobban... 

