


Mindég gyűlöltem én a boldog nőket, 

kik fogsorukban hordják a mosolyt; 

kiket a síma szavak illatával 

az unalom parfőmje meglocsolt. 

Tőlük távol van a könny tartománya 

s a fénylő ciprus vélük nem rokon. 

Mi nem nevetünk se földön, sem égben: 

csak légy szomorú, édes feleségem!... 



Te sokat sírtál már s mind énmiattam, 

a szádon sokszor görbült már nevem. 

A végzetesség ropogtatja szívünk: 

én veled megyek és te jössz velem. 

És sokszor fáj, hogy nincs okod mosolyra 

s hogy mégse sírsz, ó, ez be sokszor fáj! 

S mégis: legszebb a csönd a setétségben - 

csak légy szomorú, édes feleségem!... 



A vídámság a lenge lelkek fénye; 

a mi életünk nehéz, fénytelen. 

Egymásnak árnyát látjuk a sötétben - 

s ki sötétben van, félni kénytelen... 

... Ha nem lennénk egymásnak jója, rossza - 

két lomb, amely egymásra nőtt a fán: 

nevetnénk tán e földi ferdeségen... 

Csak légy szomorú, édes feleségem! 

