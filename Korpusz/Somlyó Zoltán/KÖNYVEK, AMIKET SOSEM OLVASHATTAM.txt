


Ó, hányszor gondolok tirátok, 

minden széptől és jótól elhagyottan: 

ti könyvek, miket sosem olvashattam! 



Ti titokzatos, messzi hűs lapok! 

Betűknek mérhetetlen tengermélye: 

nem vihettek magasba és a mélybe... 



Ott sorakoztok messzi polcokon 

a titkotok két tábla közt bezárva - 

s nekem nincs kulcsom ebbe a szent zárba... 



De hűvös őszi alkonyatokon, 

mikor hangja sikolt a szélkakasnak, 

lelkemre éles fénysávok szakadnak... 



És megindul köröttem csendesen 

nem olvasott könyveknek légiója 

s magával ránt a tisztább régiókba... 



Megálmodom - ki eljő egykoron - 

a legnagyobb gondolkodót a földön: 

( hol leszek én, mire csillaga följön !...) 



S az új Gutenberget is, aki majd 

könyvét a lelkünk ráncaira írja... 

S a nagy Költőt is, ki Dantét lebírja... 



Ki jókedvet és szabadságot ád 

a gályapadhoz láncolt embereknek, 

kik egy könyv fölé borulva remegnek... 

