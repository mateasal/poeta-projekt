


A sárgahajú körúti szirének 

magas gallérod már nem ismerik. 

Már én sem hívlak régen Desiré-nek; 

múlik az idő s korral megtelik... 



Már nem ülünk fent a barokk New-Yorkban 

s a párás hajnal már másoknak int... 

Már nem szívjuk az életet szívünkre, 

sem a rímeket, sem a koffeint... 



S keskeny nyakkendőd vajjon hova tetted? 

A nevetségeset, a gyönyörűt? 

Oly régen láttalak: megvan -e még, mondd, 

az ujjadon arany pecsétgyürűd? 



Még ma is olyan gyorsan mégy az uccán? 

Hajad még ma is a szemedbe hull? 

Kedves barátom, itt valami történt - 

mert fáj a szívem mondhatatlanul... 



Azt olvasom, hogy ötven éves lettél... 

És sok, sok minden az eszembe jut: 

egy szó... egy dal... egy név, amit szerettél - 

az Igazság... az Élet... és az Út... 



S a sárgahajú körúti szirének, 

kik az ötvenest már nem ismerik... 

Hadd hívlak még ez egyszer Desiré-nek 

s lóbáljam neved fel a szívemig... 

