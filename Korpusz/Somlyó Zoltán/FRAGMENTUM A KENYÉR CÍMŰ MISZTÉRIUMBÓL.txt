


Édes fiam; száz szárnnyal míg elröpül az idő, 

száz szárnnyal és időtlen gyorsasággal, 

esténkint egy mély-fekete madár 

az ablakomra szállt, benézett rajta 

és rád emlékeztem én, ó, be sokszor! 

Megéreztem, ha fáradt volt a lábad 

s betegségid megsejtettem a szúvos fájdalomtul, 

mi vállaimba vájt és törte derekam. 

A tovaszállott tiz évet feledd el! 

Tíz év, amely után még lát a szem, 

tíz év, amelyre tizenegyedik jött, 

tíz év, amelyre visszanézhetünk, 

csak annyi, mint egy bús, magányos tegnap! 

Tíz év, tíz szúrós, zord köröm a szivben 

és tíz szál megfagyott virág - de semmi más! 

Édes fiam: a test, az vándorol csak, 

a lélek egy helyen ködöl: a szív körül. 



Anyám, a szemed oly feszesen áll, 

mint katonák a lőportorony mellett. 

Ám, hogyha szólsz, a hangod meginog, 

a hangoddal elárulod magad. 

Szemedből most erősen kitörülted 

tíz évnek bolygó kisérteteit. 

De a torkodban füstként ott lebegnek, 

látni nem látod, ám de érezed. 

Ne szólj, s melledre nyomott két kezed, 

e két leányos, lankadt lendületet 

ejtsd le elém, hogy nézzem, nézzem, nézzem... 

Ugyis, be sokszor néztem hidegen 

mások anyjának sietős kezét, 

az uccán s mások gondos otthonában, 

gyermekfejek, gyertyák s kenyér fölött. 

Gyermekfejek, gyertyák ó, és kenyér 

és minden-minden, mi csak otthon édes! 

Kenyér, kenyér, te legszentebb madár, 

otthon galamb, keselyű idegenben, 

amely lecsap a szívre olyan gyakran, 

s belőle egy falat is undokabb, 

mint itthon a kukac, amelytől undorodva fordul el 

kutyád és bármely falusi kuvasz. 

Keresni kenyeret és megtalálni 

rejtekhelyeknek redves mélyiben? 

Keresni tíz körömmel lesni rája 

és összeesni s ledőlni alája! 

Keresni ríva, keresni nevetve, 

míg minden út kenyérmaggal bevetve, 

de hol hajtott e mag ki? s zöld fejét 

mely kő alul dugja ki gyáva, síri nesszel! 

Tíz körmöt élesítni önszivünk kövén 

mindennap újra s mindennap elkoptatni! 

Keresni kenyeret s rosszul meszelt falon 

angyalképeket látni s viziókat, 

mik aranyfelhők folyóján eveznek. 

Keresni kenyeret s sebet találni! 



Igen, kenyérkeresni jó dolog fiam! 

Az ember körme lánggal ég s e láng szinét 

tudom, a szégyen még pirosabbra lehelli. 

A szégyen sokszor jár a kenyér mellé, 

apád is kente rá, mint mások a vajat. 

Emlékszel-é? - de nem, hisz olyan rég volt: 

hat éves ha lehettél még fiam, 

már késő este volt, az asztal megterítve, 

középen lágy, omlós, meleg kenyér, 

az étel készen állt. Én itt ültem, e székben, 

amely, azóta jaj, be sok bút hordott. 

És vártam apádat a vacsorával, de ő nem jött, 

munkások közt időzött, künn az estben, 

a Dráva partján, tutajok körül, 

kenyérkeresni járt. S ti, kis testvéreiddel 

az asztal körül csokrosodtatok, 

hat kicsi fej, hat kicsike gyomor, 

hat kicsi száj s éhesen, álmosan 

apátokra vártatok. És kilencet 

vert ki az óra. És te lassan, mélán, 

megkérdezted: anyám, hol van apám? 

Én elszoruló szívvel néztem rátok, 

egyetlen könnyem hullt ki, ám a többit 

eltettem éccakára a sötétbe. És feleltem: 

apátok most kenyeret keres néktek, 

legyen, mit enni: kenyeret keres. 

Ti álmélkodva néztetek körül 

és másnap reggel az udvar kavicsán 

meggörnyedve hajoltatok a földre, 

( ó csacsi, zsenge tiszta libasor !) 

s kis kezetek a kavics közt kotort. 

Rátok riadtam: ugyan, mit kerestek? 

- Anyám mi most kenyeret keresünk! 

feleltétek kórusban büszke hangon. 

Hat kicsi kéz kenyeret keresett 

az éles kövek közt. És még most is keresnek... 



FIÚ (átszellemülve és fáradtan): 



Valóban ?... Erre nem emlékszem én. 

De oly jó meleg van itthon, tenálad! 

Mivel fűtöd a kályhád, mondd, anyám? 

Ugy -e, minden darab fát, mit bedobnak, 

a te langyos kezed érint meg csöndben? 

Ugy -e, a levegőt, mely oly nyugalmas itt, 

te lehelled ki minden reggel enyhén. 

Lásd: más nőket is ismerek ma már, 

nőket, kiknek fején a haj zuhogva 

leomlik s ajkuk biborló edény, 

hol csókeledel íze forr szünetlen. 

Kezük fehér, körmük, mint jáspis: fényes, 

az arcuk szép, finom, de olyan kényes, 

hogy, ha az ember bátran és keményen 

tekint belé, mint a te két szemedbe: 

már elpirulnak s elfehérszenek. 

Az ő kezükben a fa nem melegszik, 

csak a férfiszív roskad össze ott. 

Az ő lehelletük nem enyhe nyugság, 

de bűn, hazugság s idegen világ. 

Én már kerestem nékik is elégszer 

meleg, elomló fehér kenyeret 

és nekik, ó, nekik meg is találtam, 

de nékem soha, sohasem jutott. 

Összemorzsolták apró fogaik közt 

s hogy nem maradt: az arcomba nevettek. 

Aztán siettem magamnak keresni, 

rájuk gondoltam - és már nem találtam. 

Szegetlen kenyér nem jutott kezembe, 

beléharaptak, csókoltak és ettek. 

De ha én kértem csókot: csak nevettek, 

és mindent, mindent előlem megettek. 

Szegetlen kenyér s érintetlen nő 

nem juthatott sosem, sosem nekem. 



A nő, fiam, megérintve lesz nővé, 

a láva is, ha ömlik, úgy lesz kővé. 

S szegett kenyérből élni: lehetetlen. 

Csak az a kenyér szent, amely szegetlen! 

