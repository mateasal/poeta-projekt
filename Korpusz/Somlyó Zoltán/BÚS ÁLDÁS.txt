


Ha már az ember a lépteit kiméri 

s kurtábbat sóhajt s mélyebben tekint; 

s nem érdekli az óra mutatója 

s már csak a foszló fellegeknek int: 



akkor kezdődik gazdag lakomája, 

mely ott diszlik az emlékasztalon. 

És altatgatva, csöndben invitálja 

engesztelően és vigasztalón. 



Falernumi borát a lemondásnak, 

mely alvadt mézzel ömlik te feléd, 

ott adatik nyugodt kortyokba nyelned 

s a drága mérget, melytől szent a lét. 



S a bölcsességnek tulérett gyümölcsét 

rezgő kezeddel felemelheted. 

S bus áldást mondhatsz annak a fejére, 

kit szerettél s ki sose szeretett. 



Igy csöndesen békélve mindenekkel, 

tekints körül a néma halmokon. 

A legkedvesebb neveket feledd el 

s maradsz örökre magaddal rokon. 

