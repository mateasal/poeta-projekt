


Veszek egy százrétü fekete köpenyt, 

alája furcsa bíborszín ruhát; 

föléje fekete kalpagot, puhát. 



Mérföldes léptekkel áthaladok 

a bánatos homályú körútakon 

s szép elhervadt szeretőm kikutatom. 



Benézek egy vendéglő ablakain: 

ott ül egy menyasszony, fehér: bánatos 

és fátyol a lába alatt. Rátapos. 



A sarkon a cirkusz. A ponyvalyukon 

félszemmel benézek: üres a porond. 

Csak szörnyü sötétben vonít a bolond. 



A templom, a templom! Betérek oda: 

a szentély előtt a halál muzsikál 

s kirothadt szemében egy orgonaszál. 



A templom mögött kis drogéria áll... 

Itt van volt szeretőm! Egy tükörbe kacag, 

parfőmöt locsol s száll az orgonaszag. 



Meglát, kirepül a nagy ablakon át. 

Szétrántom eléje setét köpenyem, 

a ligetbe viszem ki és megölelem. 

