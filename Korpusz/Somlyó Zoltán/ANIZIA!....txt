


Anizia! szolgád leszek s felejtelek. 

Ez jó neked. 



Ha látogató érkezik s szomjas reád: 

hozok teát. 



Remegni fog kezemben a kis szerviett, 

amely tied. 



Még kesztyűvel, véletlen sem érintelek. 

Most már minek! 



Benézek majd (s így minden csókodat tudom) 

a kulcslukon. 



Nem mondom azt, hogy össze nem szorul kezem... 

zsebreteszem. 



Te gyönyörű! - De aki szolga, szolga az! 

S a dolga az, 



hogy kivasalva jól legyen szívén a frakk. 

Ó, ennyi csak. 



Leszek - mint első csók előtt - alázatos. - 

... Gyalázatos!... 

