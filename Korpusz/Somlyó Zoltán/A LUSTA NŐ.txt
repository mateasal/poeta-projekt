


Féljetek tőle! Ő is fél magától, 

ezért oly lassú, tétova, önös. 

A járatlan szívéhez kap s csudálja: 

ó, mily nyugalmas, komoly, különös... 



Az én szemem ismeri e nyugalmat: 

mögötte tétlen üresség tanyáz. 

E szép kezektől távol él a jóság, 

a reájuk lehellt csók megaláz! 



Két tetszetős, elhízott, síma állat!... 

Türkizzel és smaragddal ujjukon 

egyképp nyugodtan bánnak ők a tőrrel 

és babrálgatnak el egy gomblyukon. 



Ábrándosnak ne véld szemét, mögötte 

nincs irgalom, érzés, se gondolat. 

Csókja ízetlen, sótalan a könnye - 

kihull s felszárad pillanat alatt. 



Testének kéjes, imbolygó vonatján 

egy félelmes rabtartó utazik: 

az Egykedvűség! És nagyokat ásít 

tavasztúl télig, téltűl tavaszig... 



De vannak, kik ez ásítás bíborján 

vágyban kigyúlnak s elmerengenek. 

Ó, jajj azoknak! Százszor jajj tinéktek, 

szegény elébe hullott emberek! 



Mert jajj, nincs miért kúsznotok ölébe: 

nem szentelt párna az, de kriptakő, 

melyen az álmok izzé-porrá törnek, 

ahol az életfa sohase nő! 



Igen, ha más nő szülhetne helyette! 

Mit bánja ő: egy munkás-feleség!... 

Az anyaszív, mely síron túl is éber, 

az anyagond - őnéki csak mesék. 



Nem ismer Eszmét. Szoknyája redőit 

a kényelmesség tartja össze csak. 

Ha siránkozik, meg nem hatja szíved 

és szemérmetlen, hogyha felkacag. 



Férfi előtt fejét meg sose hajtja, 

mert tunyasága béna, bamba gőg! 

Veronikára bízza. Ő a földön 

él. Jussanak a mennyországba ők!... 

