


Sosem volt ilyen májusa a földnek, 

ilyen virágos, ilyen lángoló! 

A szív sosem lelt még így önmagára, 

sosem volt ilyen istenadta jó. 

Sosem volt olyan friss a lomb a fán, 

mint ma: testvérek vörös májusán. 



Egy kézfogás viharzik át a földön 

és megroppannak izmok és inak. 

A természetnek üde újulása 

tanúja szívünk szent álmainak, 

melyeknek lángja valóságra vál 

ma a sziveknek vörös májusán. 



Nem ábrándszülte égi trombitával 

rivalg fülünkbe a szent induló. 

Egymás szivéből halljuk a morajját, 

mely palotát és kunyhót felduló. 

És azt mondja, hogy lesz gyümölcs a fán. 

mely lombot hajt sziveknek májusán! 



Ó, lesz gyümölcse, drága, szent gyümölcse, 

éltet adó, üdítő és csudás! 

Miénk az út, az élet, az igazság, 

mi dolgozunk s hasznát ne lássa más! 

Ezt kiáltsuk át kunyhón s palotán 

testvérsziveknek vörös májusán! 

