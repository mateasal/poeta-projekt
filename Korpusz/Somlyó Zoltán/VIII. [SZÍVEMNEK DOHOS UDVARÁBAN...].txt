


Szívemnek dohos udvarában 

egy őszi verkli játszik halkan. 

A kis cselédszobába fekszem 

és azt hiszem, hogy rég meghaltam. 



Kis névjegyem az ajtófélfán, 

valaki ráírt egy keresztet. 

S egy kéz búsul a rézkilincsen, 

mely magához sosem eresztett. 



Az ablakfüggöny vérbe mártva, 

bordópirosan feketéllik. 

Fölöttem egy szenteltvíztartó, 

halott kezeim el nem érik. 



Mezítlen lábú kis cselédek 

osonnak el, a léptük hallom. 

Vizes korsójuk összecsendül 

élettől szomjas, ifjú hangon. 



Meg-megállnak a verkli mellett, 

keblükben pénzért kotorásznak. 

S az őszi verkli fülledt lázban 

csöndet játszik a téli háznak... 

