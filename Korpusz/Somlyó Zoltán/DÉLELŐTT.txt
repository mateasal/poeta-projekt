


Langy délelőtt... Az álmos párkák 

időfonálja úszik halkan. 

Az imént még öblösen, mélyen 

egy régi szép verset szavaltam... 



A konyhán künn az asszony és a 

kislányom csöndben összenézett; 

tán azt hitték: megbolondultam... 

Az udvaron kóbor zenészek 



alamizsnát váró kalappal 

kezükben egy dalt kornyikáltak... 

Aztán elnémult újra minden. - 

Fehér papír fölé zilált rab: 



újból az asztalra borultam... 

Az asszony kint zöldborsót fejtett; 

a kislány lángpiros fonállal 

hímezett; és ölembe ejtett 



fejjel aludt kedves kutyuskám... 

Ki-ki maga dolgát csinálta. 

Úszott a ház a békességben, 

akár egy angyalszárnyú bárka. 



Csak én ülök így mozdulatlan, 

soha semerre el nem érve. 

Fehér papír fölé borulva, 

az idő hűs zenéjét mérve... 

