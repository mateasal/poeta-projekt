


Tűzesőt szór a nap lángos taréjja, 

ég a selyem ezer szép asszonyvállon. 

A Dunapart kiöltözött kevélyen 

s friss gesztenyevirág rügyez a fákon. 

A Duna vize loccsan ringva, rengve 

és asszonyszemek néznek elmerengve, 

kacéran, csalfán, ingerlőn, aléltan... 

Dél van! 



Az arcuk szép és láng ül a hajukban! 

Kivillog hozzám selyemharisnyájuk. 

A férfiak, a tavaszi legények, 

sóvár szemüket hosszan vetik rájuk. 

Az egyik jön, a másik tovalibben; 

a tavasz búgva gázol ereimben: 

megindul mind, szívemben ami vér van!... 

Dél van! 



Egy kék padon habos halomba csipke, 

asszonycsípőkre hajló drága selymek: 

ott ül az asszony, akit én imádok, 

ki mást szeret s akit mások szeretnek. 

E padhoz régi, bús jogom van nékem: 

sok hosszú, rémes, fagyos téli éjen 

aludtam rajta fáradtan, aléltan! 

... Dél van! 

