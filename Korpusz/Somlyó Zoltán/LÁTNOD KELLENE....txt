


Látnod kellene: hogy' hullok magamba, 

e szeptemberben hogy' bujok el. 

Látnod kellene: hogy' gyúl ki naponta 

szivem az ősz szineivel. 



Látnod kellene: hogy' ér meg szememben 

ezer fürt dús szőlő. S hogy ég' ég 

a váradi vörhenyes hegyeknek mellén 

sok régi nyomunk egyre még. 



Látnod kellene: hogy' húz a Kőrös, 

hogy' úszom rajt: vérező madár. 

Látnod kellene: hogy' ködlik hörögve 

szivemre a váradi határ. 



Látnod kellene mind, amit látnak 

szemeim, e befordult szemek. 

Látnod kellene dolgokat, amelyek 

szememben úgy fekszenek, 



mint friss sir ölében a holt csecsemő, 

mely bús nő ölébe fogant; 

s miket dobogva zár le szemem fedele, 

ez a súlyos fekete hant. 

