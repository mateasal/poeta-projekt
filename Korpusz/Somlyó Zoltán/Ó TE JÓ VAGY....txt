


Ó te jó vagy, mert szerettél, 

mert csókoltál és öleltél. 

Ó te jó vagy, mert az ajkad, 

mihelyt kértem, odaadtad. 



Ó te szép vagy, mert szerettél, 

szomjaztattál, éheztettél; 

fázni hagytál, égni hagytál, 

amig mindent odaadtál. 



Áldott vagy te a lányok közt, 

száz asszony közt nincs áldottabb. 

Mert te magad akaratlan, 

mosolyogva megnyitottad. 



Ugy álltam meg a véredben, 

felsaruzott, sáros lábbal, 

miként amaz elődeim 

a megbűvölt, vad Jordánban. 



Minden ered az enyém lett, 

én tettem az asszonyságod. 

Áldott érte ama hónap 

és két karom legyen áldott! 



Te vagy a jó, mert azóta 

lányt úgy soha nem öleltem. 

Te vagy a jó, mert a másod 

soha sehol meg nem leltem. 



Te vagy a szép, mert átkod, 

mint a napfény, úgy ég rajtam. 

S mert utolsó csókoddal én 

mindörökre egy maradtam. 

