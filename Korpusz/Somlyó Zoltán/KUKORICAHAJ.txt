


Szeptember szőkesége száll 

a kaszált, sima réten; 

a szőkeség, a szőkeség 

lett sorsom, jaj, be régen... 



A szőke kazlak illata 

s a hajadé, te áldott!... 

A szőke haj, a szőke vont 

szivemre szőke pántot... 



Így, őszi dalba, szőkeszín 

szavakkal szövi szívem 

a szőkeségnek mámorát, 

mely átrobog a szíven... 



Mely átrobog a szívemen 

s megszőkít minden rútat... 

a bánatot... a sebeket... 

s tehozzádig az útat... 



A kaszált, sima réteken 

oly szőke, szőke csend van. 

S szívemben is szeptemberi 

és szőke, szőke rend van 



A dűlőn kukorica-kert, 

a fejek széjjelnyílnak, - 

te szőke kukoricahaj, 

téged is megsimítlak... 

