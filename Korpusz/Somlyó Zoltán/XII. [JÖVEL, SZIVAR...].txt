


Jövel, szivar, te szájam barna hídja, 

te híd magam és enmagam között: 

mely fodrok-bodrok kontyát kötözöd 

avíttan fényes, tört hajszálaimra! 



Egykor atyámnak piros ajka tartott, 

míg téli estén rámrebbent a füst. 

Haján ott kószált már a bú-ezüst, 

mint holdsugár, ha ér alkonyi parkot. 



S ma, hogy kékfinom bóbitád belep 

s elandalit sok eléretlen révbe: 

úgy szeretnék egy fiút magam mellé, 



ki, - mint én voltam - bátrabb, éberebb... 

S míg apjának nevezne, csókot kérve, 

számból szeliden a szivart kivenné... 

