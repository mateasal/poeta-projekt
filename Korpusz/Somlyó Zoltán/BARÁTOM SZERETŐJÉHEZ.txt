


Gondoltál -e már arra, hogy a sápadt arcu hold 

csikorgó éccakákon mi mélyen néz a porba. 

S kemény fejét, amely már csudálta a pokolt, 

mily reszkető kevélyen, mily hideg lázzal hordja. 

És arra, hogy a hold az égi lepedőn 

mi lanyha bájjal nyugszik és milyen epedőn. 

S mily termékeny a fénye és milljó év ölén 

a dús Tejútnak árnyán ábrándozik szegény. 



A hold, e hölgyi ábra, e hívó éjji érc 

fagyos mosolyba görbed feletted és alattad. 

Piros szivedbe mélyed, kiszakad rajt' a férc 

s kihull belőle minden, miért szived eladtad. 

Mert jaj, a holdba nézni: zavaros szívnek átka, 

ki szerelembe esve, még egyre vár, hogy hátha... 

hogy hátha messze, messze, oly messze, mint a hold, 

még csüng egy csók, egy jobb csók, csókabb, mint ami volt. 



Hej, messze nézni, hidd meg, csak bölcsek bús bogárja! 

Csókszomjas ajkkal hűség: egyetlen földi fény. 

A hölgy szerelme útját csak mély sziklákba vájja; 

a hold: holt asszony csókja az égnek ajkívén. 

Gondoltál -e már arra, te drágatestü lélek, 

hogy alvó fülnek meghalt a legszebb hangú ének? 

S a férficsók, mint holdfény, oly szörnyű végzetes! 

S holdat s asszonyt siratni, egyképp nem érdemes! 

