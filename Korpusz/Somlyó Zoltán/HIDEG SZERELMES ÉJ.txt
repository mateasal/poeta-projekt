


Hideg e mái éccaka szerelmes verset írnom. 

A hold se süt, csak néha-néha kong a toronyóra. 

Pedig csak én, csak én tudom: be jó is lenne sírnom 

s kilépnem szívem ajtaján egy kurta fordulóra. 



Fogadna gyenge fáklyafény s halványkékszín ködoszlop, 

a fáklyafény egy lány haja s a ködoszlop a teste. 

A ködben megfürödnék én s amire széjjelfoszlott, 

kialudt fáklya lennék én egy lány ölébe esve. 



De oly hideg e mái éj. Kutyák futnak veszettül. 

Jaj, ilyen éjben nincsen út, nincs út, mely vinne jóra. 

A hold se süt, a szív se nyílhat ki már enkezemtül. - 

Csak kong, csak kong és kongva kong, csak kong a toronyóra. 

