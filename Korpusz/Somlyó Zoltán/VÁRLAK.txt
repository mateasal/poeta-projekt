


A sárkányfejű szigonyos kályhát 

befűtöm. Dél van. Fütyörészek. 

Meleg lesz, csöndes, buggyanó meleg 

ez a bolond boszorkányfészek. 



Szorosan összekötözök 

két unatkozó bársonyszéket: 

itt te fogsz ülni, itt meg én... 

Rendezgetek. És fütyörészek... 



Itt te fogsz ülni, itt meg én; 

zimankós szívem összerázod, 

bolond fejem öledbe hull, 

s a könnyeidet magyarázod... 



Zimankós szívem megpendül, 

mint éle jó, hevert acélnak - 

Sok ránc lesz majd a szőnyegen 

s a bársonyszékek elalélnak... 



És átkozol majd és gyűlölsz 

s a csókjaidat megtetézed... 

... A sárkányfejű szigonyos kályha 

ropog. Várlak. És... és fütyörészek. 

