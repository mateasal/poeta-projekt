


A férfilélek mérlegén 

reszketve már nem mérlek én! 



Már nincs mit mérnem... Ami volt, 

ma már tudom, hogy talmi volt! 



Repülni mentem el veled: 

s rámborítád a felleget. 



Megmutattam a csend honát: 

s te hurcoltál rossz hídon át. 



Elaltattalak... S alva is 

hazug volt ajkad, rossz, hamis! 



Nincsen szemed: felnézni rám! 

nem vagy szeretőm, sem arám. 



Sem testvérem, sem ellenem: 

egy nő, ki nem jöhetsz velem!... 



... Megmértelek - és láttalak 

és könnyűnek találtalak! 

