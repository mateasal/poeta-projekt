


A szűk könyök-uccán hazamegyek. 

Most hajnali három óra. 

Istenem, vezess a jóra! 



Békevirágok e szürke kövek 

és béke e hajnali ég. 

Istenem, szeretsz -e még? 



Züllenem, hullanom rendeltetett 

és lehull, aki arravaló. 

Légy velem, mindenható! 



Hajnali percek szemeznek alá 

s a harang a szivükbe sikolt. 

Istenem, sok bánatom volt! 



Keresztények űztek, csúfoltak zsidók 

és a nők se szereztek nekem semmi jót. 

Eldobtak, mint az odvas diót. 



Húsz évvel szerettem, húsz évvel vakon, 

ma sáppadt és zord halovány alakom: 

istenem, a szivedbe lakom. 



Nincs éjjelem, nincs és nappalom sincs, 

csak e hajnali ég, csak e kék... 

Istenem, szeretsz -e, 

istenem, vezetsz -e, 

istenem, megversz -e még? 

