


Mindenki mást-mást félt a gáztól. 

Van, ki gyermekeit s nejét. 

Van olyan is, ki egyszerűen 

csupán a maga életét. 



Van, aki szerelmekre gondol, 

miket elvetél a cián. 

Vagy arra, hogy nem lesz miniszter, 

mint barátom: Felicián. 



Van, ki a kultúrát siratja 

s a hősi technokráciát, 

verset, zenét, képet meg drámát 

s a szobrokban a gráciát. 



Mindezen túl nekem az fáj még, 

hogy a gáztámadás után 

mit gondol majd az emberekről 

hű pajtásom, a kiskutyám. 

