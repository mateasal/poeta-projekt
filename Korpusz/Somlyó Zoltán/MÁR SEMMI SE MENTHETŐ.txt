


Győzött a rossz!... Bukott a jóság! 

Álom marad, nem lesz valóság, 

amit a szív akar... 

Ólmos felhői életemnek 

sűrűn fejem körül kerengnek: 

közelg a zivatar. 



Sárgán nyilaz már egy-két villám. 

Egy-két könny is már a pupillán 

előbú és megül. 

És nyargal zord lován a gyors, 

sötét lovas: a rossz, a sors 

a fellegek mögül. 



S én ott ülök a néma házban, 

hol oly sokat reszkettem, fáztam, 

amíg a nap sütött. 

Ülök, meggörbedt, béna férfi, 

ki már az életet nem érti, 

mint akit szél ütött. 



Megroppan életemnek háza, 

mint hányt-vetett hajónak váza - 

mit mentsek meg vajon? 

És villám s égzengés közül 

vérző madárként felrepül 

a szélben a jajom. 



Az akaraton ezer zár van! 

És a rozsdás fekete zárban 

maga az ördög pihen. 

Bedől a fal, be a tető! 

Itt már semmi se menthető! 

Csak mankóm: a szivem. 

