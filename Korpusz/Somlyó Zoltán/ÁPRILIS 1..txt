


Szép fájdalom: az ajkak megnyílása 

kis vendéglőnek tejablakos sarkán; 

sima gyöngyökként bársonyszavak kúsznak 

nyelvem hegyére, pompázatos tarkán. 



A legpajkosabb ángol nóta csurran, 

az önműködő zongorára nézek 

s a sima gyöngyök halotti menetben 

szívembe futnak: kicsúfolt zenészek. 



A fehér abrosz sáppatagon gubbaszt, 

tán a te hókezedre gondol vissza... 

Ó, mennyi-mennyi mondanomvaló van - 

Egy festett lány egy baka borát issza - 



Nagy vöröskezű parasztlány köhécsel 

s az olcsó ételt durván elémrakja; 

az önműködő zongora kifáradt. 

Sirok... És ma van a bolondok napja... 

