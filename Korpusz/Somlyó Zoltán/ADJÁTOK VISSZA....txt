


Adjátok vissza első indulásom 

a faluból a nagy gőzmasinán! 

Mikor apám komor szemöldökével 

végiglegyintett reszkető fián! 



Adjátok vissza azt a drága képet, 

a vonatablak rengő üvegén; 

s az égig szálló sok szent fogadalmat, 

mit esküvéssel fogadtam meg én. 



S a kis bársonynadrágot, azt is kérem, 

adjátok vissza, apám vette még. 

S a kis órát a vékony ezüstlánccal; 

s szemem kiváncsi, friss tekintetét! 



S adjátok vissza nékem az anyámat, 

mert hisz enyém volt lelke bársonya. 

Kanizsán fekszik összekulcsolt kézzel, 

mely nem simítja arcom már soha. 



Adjátok vissza első irka-firkám 

s az ablakon beszálló szél szagát. 

S a lámpafényt a tintafoltos irkán, 

a nyári álmok édes angyalát. 



A földet, melyben kivirul a bimbó, 

s a sziklát, hol a forrás fölbugyog... 

Vagy mutassátok meg nékem az ágyat, 

melyen holttestem majd feküdni fog. 

