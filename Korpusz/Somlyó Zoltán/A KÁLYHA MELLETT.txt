


Mikor a szoba - hasonlatosan fáradt agyhoz, 

mely kínos töprengéstől s nagy látásoktól terhes - 

beárnyasul, kimélyül és halkan elsötétül, 

s a négy kopár fal: négy szem, puhává, bússá verdes: 



a világ sok setétje, mély árkok hallgatása, 

messzi hegyszakadékok üdvözletüket küldik. 

S mint őszi est a köddel, e nyirkos keszkenővel, 

lelkem megtel a rosszal, a gonosszal szinültig. 



Ülök a kályha mellett a búval telt sarokban. 

A tűz kövér hasábot jajdít sebes halálra. 

Két kezem a sötétben, hol meg nem látja senki, 

egymást görcsös szigorral, sietve megtalálja. 



A jobb: egy játszi gyermek, mely már aludni térne, 

haragos vad panasszal és lágy, beteg erekkel. 

A bal: mint nemes állat, meleg női szalonban, 

hisztérikusan, búsan, tehetetlen meredt el. 



Marokra fogva egymást, mint régi ellenségek: 

a két rozzant tenyér közt elmállik a sötétség. 

S az összeforrott két kéz egy gyáva pillanatra 

megvillogtatja lelkem rozsdába fulladt kését. 



A villanás kiszárnyal az árkok távolába, 

messzi hegyszakadékok ködittas vad szelébe. 

Szívébe száll a szélnek, mely tavaszokra osztja 

e bús, fanyar világot, mely levakul az éjbe. 



A villanó kés perdül: tavaszok, őszök hullnak, 

mint nagy borízű almák szeletjei a tálba, 

amely előtt egy asszony kitágult orrcimpákkal, 

lázas csípőkkel szenved, mert csókját nem találja. 



S mint csókkoldus, bús asszony a sok almaszelettel, 

melyet fekete borral leönt s némán elalszik: 

úgy hal el e két nagy kéz, e két hiábaszomjas, 

mely már sosem szaladhat egy ködbehurcolt arcig. 



A szoba négy sarkában még lángol a sötétség. 

A balkezem kinyúlik, a jobbal lámpát gyújtok. 

Ó, kezeim, ti árvák, ilyenkor ó, be szánlak, 

mikor az esti csöndben bús zsebeimbe bújtok... 

