


Az alkonyat már ballag fenn a havas háztetőn, 

a bús hideg a csontba fú szivet remegtetőn. 

Alig hat óra; bámulom a fagyott ablakon 

a téli tájnak borúját, amerre én lakom - 

a fagyott ablakon. 



Az egyik háznak tetején a dróton csüng a hó: 

ki tudja, milyen hír repül át rajta, rossz -e? jó? 

Egy másik házon lobogó, piros, zöld és fehér, 

lobog, lobog s e lobogás ma már nem messze ér - 

piros, zöld és fehér... 



Amott, a rozzant ablakok mögött kis mécsvilág, 

a kapualjban reszketőn vihognak bús rimák. 

Köztük egy lappangó alak: osonva jár a kór, 

és rettenetes mérgiből szegény szivekbe szór - 

osonva jár a kór. 



Micsoda év!... Micsoda tél!... Mely rémes pusztulás! 

Reszketve él a gőgös úr, pór s a pap, a csuhás! 

A gennyet köpködő halál ma itt és holnap ott 

ereszt el undok mély vizén sok árva csolnakot - 

ma itt és holnap ott. 



Csukott kocsikban utazik és autón és vizen, 

csontos, behorpadt vállain mindenkit elviszen? 

Lagunák, hidak és folyók, faluk és városok 

mind az ő undok, rémes munkájátul sárosok - 

faluk és városok... 



... Feléd tekintni sem merek, egyetlen, drága nő! 

Szivemben érted forró láz fogan, oly rekkenő! 

Mi lenne, ha egy reggelen - egyetlen angyalom - 

te sem lehetnél már egyéb: halott és gyatra lom... 

Egyetlen angyalom! 



Az ujjaidnak rózsaszín hegyében mind a vér 

megállna és a körmeid, mint rózsafán a dér... 

és édes szádon kétfelől hideg szaladna át 

s fekete felhő nyomná le keblednek vánkosát - 

S hideg szaladna át... 



A térd, amelynek bársonyán a boldog út szaladt, 

kihűlne ott az illatos selyemszalag alatt. 

S megszűnne minden, minden ott a vállfűződ felett 

és pondrók szívnák véredet az ajkaim helyett... 

a vállfűződ felett... 



Hozzád sietnék most. Oly szörnyű rémület e perc. 

De - oly szegény vagy, félsz, talán még rámnézni se mersz. 

Még meghalni se vón erőd együtt velem, talán! 

Sem inni velem áldomást az élet asztalán - 

talán, talán, talán... 



Hogy így két ember kétfelé sóhajtson alkonyon: 

mily átkozottul szörnyű kín, egyetlen angyalom! 

Hogy le sem írhatom neved, mert másé az a név! 

És napok múlnak s nem hoz minket össze már az év... 

Mert másé ez a név! 



Ne félj, veled, veled vagyok, nincs köztünk semmisem! 

Csupán a tiltó végzet s a halál, én kedvesem! 

A perc, ha múl; a nap, ha tűn; az éj, ha rámborul: 

mindég utánad ballagok, örökös vándorul - 

az éj, ha rámborul... 

