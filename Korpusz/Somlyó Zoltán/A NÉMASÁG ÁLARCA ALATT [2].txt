


Most már te: szivem szerelme, édes, 

csak andalogj a téli uccán, régi multon. 

Takarjon bundád selyme s drága préme 

meleg nyakadra biztatón simuljon. 



Ugy járj itt a hasító hidegben: 

feszes, finom asszonyruhák parfőmös halma, - 

idegen, vad férfiszemektől áhitottan: 

egy régi, bús ember vesztett hatalma, 



ki majd a decemberi hóba lépek, 

nyomomba nagy fekete út marad utánam. 

És némán iszom teák langy zamatját, 

mely csókjaid idézi, csöndes számban. 



S remek csipőd s meleg nyakad, az áldott, 

mint örök hóval fedett halálosztó hegyek, 

ugy csillannak majd elborult szemembe 

s messziről intnek, hogy néma legyek... 

