


Hálószoba. Két biedermejer ágy. 

Piciny éjjeli szekrény a középen. 

Sima lapján sötét srapnel-hüvely, 

egy szentkép mellé odatéve szépen. 



Letisztították róla már a vért 

s a föld mocskát; most fény lebeg felette. 

A kis cseléd ábrándozó keze 

smirglivel szépen kifényesítette. 



Az asszony három tűzpiros színű 

virágot tett a harci rézkupakba - 

ott áll a srapnel. Disz fayence helyett 

bizony most ez van, ez van a divatba... 



És este, hogyha árván vetkezik, 

nincs más tanú, csak ez a tükörfényes 

srapnel-hüvely. Csak afelé tekint, 

és száraz ajkkal rebesgeti: édes... 



Ez most a tükre. Árva vállait 

s minden bús szépségét ez veri vissza. 

Míg ágyba dől, melynek patyolata 

lassan lepergő könnyeit felissza... 

