


Megértem még ezt a nyarat. 

Ezt a szálló, szép madarat 

el tudtam még röptébe fogni. 



Látjátok, ez még az enyém. 

Ez a megvalósult remény. 

Be jó ettől megittasodni. 



Sugaras reggel, árnyas dél... 

S estefelé a gyenge szél 

s éjjel a csillagok seregje... 



Csöndes budai uccarész, 

ahol léptem a csöndbe vész, 

mint lagunán a csöpp dereglye... 



Még ez a nyár az én nyaram. 

Az én szálló szép madaram - 

talán utolsó jóbarátom... 



Vigasztalóul ez maradt: 

belésugom titkaimat, 

elfogtam - s útjára bocsátom... 

