


Ó, hogyha egyszer nyitva hagynám 

a szobám csak egy éjszakára, 

mint csapszéket a pusztaszélen, 

hol egy korty bor a mámor ára: 



fejembe apró álomsapka, 

kezembe szívem, ez az álnok. 

És mérném, mérném szakadatlan 

a csönd borát, e forró álmot. 



A nyári éj, amint kinyúlik, 

lomhán kocogna bé az ajtón; 

s én az én könnyes levegőmbe 

meríteném el, szivszakajtón. 



Elveszne benne, sirna, rína: 

szüzek, balkónok, ágyak várják, 

s én beléfojtanám szívébe 

véremnek éhes, szomjas árját. 



És ott vergődnénk összefolyva 

az éjszinnel befestett ágyon. 

A legparáznább és a legtisztább 

lennék ez éjjel e világon. 

