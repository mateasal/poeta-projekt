


A dobok megperdültek. 

Megvillantak a kardok. 

Golyók süvöltözének - 

Ki tudta, hogy mi lesz?!... 



Holtakat szállítottak 

a fekete vagónok; 

férjek fűbe haraptak, 

asszonyuk ittmaradt. 



Győzelmi dobok szálltak 

s gyászkönnyek hömpölyögtek. 

Papírbakancs tiporta 

a kárpáti sarat... 



És kiesett a lámpa 

a jó Isten kezébül 

és darabokra tört szét 

az ország... a világ... 



És lett a mély sötétség, 

lelkeknek éjszakája, 

s gyermekkorát kesergő 

friss generáció... 



S elment már ő is, ő is, 

ő is elment: a költő. 

Elvitte azt a fényt is, 

ami még megmaradt... 



Hát én most mit csináljak? 

Mi szépet énekelnék? 

Betakarom a szívem 

s eltöröm tollamat. 

