


Megyek, amerre visz az út. 

A friss hó, mint fehér pamut, 

oly lágy, mint a mesékben. 



Én átkozott, így járom át 

Pestet, szerelmem városát 

a lassú hóesésben. 



Az életem már elveszett. 

A szürke égi mennyezet 

se tudja már, hogy kék volt... 



Ma én is már csak azt tudom, 

hogy ketten mentünk az uton, 

s hogy régen volt az. Rég volt. 



Egy ucca nevét dúdolom, 

ahol sok kedves bútoron 

a kezem nyoma él még... 



Az éj hidegje összeráz. 

Egy kapu alatt ég a gáz - 

ha oda visszamennék!... 



Ha visszamennék csendesen 

és szólnék: látod, kedvesem, 

nincs semmi más, csak hó van... 



S egy költő, aki átkozott, 

mert rossz szókkal barátkozott; 

s most kint sétál a hóban. 



És lent a hónak vánkosán, 

ellengene egy karcsu szán... 

egy csengő, tiszta ének... 



Így hullna lassan ránk az éj. 

S a sápadt ezüst holdkaréj 

hajadba, diadémnek... 

