


Fehér és piros szalagok, 

én utánatok szaladok. 



A szélben tetszik ez nekem, 

hogy lengtek a lánykebleken. 



A fehér int: vigyázz, vigyázz! 

A piros int: szeretni gyász! 



Feléjük nyúlni nem merek, 

csak így szaladni szeretek... 



Fehér és piros szalagok, 

én mind lassabban szaladok. 



Szomorún lengtek ti felém 

a menyasszonyok kebelén. 



Ágyő, fehér, ágyő, piros, 

énnékem mindegyik tilos. 



A temetőbe szaladok, 

hol feketék a szalagok... 

