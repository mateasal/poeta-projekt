


Ki az az úr, ki minden reggel 

szemembe néz a megkopott tükörből? 

S ijedten kapja el fejét, 

meglátva ajkamat, mely búra görbül... 

Aztán végignézi, amíg 

megkötöm sötét nyakkendőmet. 

Ki az az úr, ki minden reggel 

átenged a fogyó időnek? 



Ki az az úr, ki minden este 

ott les reám a megkopott tükörben? 

S megcsóválja búsan fejét, 

meglátva vállam, roskatagra törten? 

S míg az ágyamba ballagok, 

kísér, mint testvért, távolodva... 

S mint sírba készülő felé: 

felém búcsúja csókját dobja... 



Csak egyszer nyúlna át keményen 

hozzám a tükör sebhelyes üvegjén! 

Ragadna torkon szigorún, 

őszintén szemembe meredvén: 

ne menj tovább oly roskatag! 

Nem engedlek! Állj meg! Elég volt! 

De útjában áll a tükör: 

az élet, ez a sanda fényfolt... 

