


Ezüsttálon egy szelet sárga 

dinnye fekszik egy nő előtt; 

a magvas dinnyebél husának 

mályvaszinén a gyenge őszi 

napfény betegen ömlik el. 

A nő a dinnyeszelethez nyúl, 

lakkfényű körmére vigyázva; 

kis kagylóbul cukorport hint rá 

s a szája jóizűen rándul. 

Vékonypengéjü éles kését 

a dinnye mély belébe vágja, 

s a csemegét nyelvére ejti 

a csillogó villa hegyével. 

Nyeldeklője alatt a vajszín 

fiatal bőr hullámba szökken, 

mandolavágású szemén 

az élvezet langy könnye bágyad. 

És egyre fogy a dinnyebél, - 

s a kikapart zöld héj-szelet 

úgy leng-inog az ezüsttálon, 

mint a kerek nagy tengeren 

egy árva, gyenge, karcsú csónak, 

amelyből egy hajótöröttet 

a mély vízár magába rántott... 

