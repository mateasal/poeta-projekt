


Hangosan sírva sírból visszahívni 

a nagy költőt nincs joga senkinek! 

Ne sajnáljátok őt, hogy élte megszűnt, 

hogy nyoszolyája nyirkos és hideg! 

Az élet csak magányra készülődés 

s a halál nem más, csak a szent magány! 

Borzas feje a fellegekbe nőtt, 

e rongy kor meg nem érdemelte őt! 



Most elvállalja őt a magyar nemzet, 

de nem vállalta addíg, amig élt. 

Amíg a szája magyar átkot mondott, 

magyarul sírt és magyarul remélt. 

Most száz darabra szétszakítanátok, 

de sok volt nektek ő, mint egy-egész... 

Ne légyen zaj a nagy halott előtt: 

e rongy kor meg nem érdemelte őt! 



Ma nincsenek már élők és halottak: 

csak bűnhődés van és sok szörnyü bűn! 

Az erdőkön a sok fa mind kivágva, 

az árnyék mind kisebb lesz s tovatűn. 

Egy költőd is volt, véres Magyarország, 

meg nem becsülted: halálra busult. 

A föld csak föld, de szent az égi jog: 

meghalt a költő, tehát élni fog! 

