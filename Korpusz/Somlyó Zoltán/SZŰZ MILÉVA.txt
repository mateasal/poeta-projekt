


Ki ismeri a novemberi éjet 

s november-éjben szűzlány illatát? 

Ki ismeri az álmot, a setétet, 

mely éhes férfitesten illan át? 



Ki ismeri a csillogó tekintet 

hűs olajában bíborvér ízét? 

Ki ismeri a könnyű női inget, 

mely láthatatlan vágyát hinti szét? 



Ki ismeri a csöndes szembeszédet, 

mikor hangosan szólni nem lehet? 

Ki ismeri a buja szendeséget, 

a vágy mécsét csukott vásznak megett? 



Elmondom néktek: mind e drága kincset 

hogyan találtam egy havas napon. - 

Csöndes betükből sikoltó szerelmet 

hallgassatok néhány fehér lapon! 



Nevét csak halkan mondom néha. 

Tinéktek légyen ő Miléva! 

Miléva, drága lány! 



Miléva!... mondjátok velem! 

Mert ő a földi szerelem 

s az égi is talán. 



Két kar; végzetes, mint a szablya; 

mellén a kéjnek tejszínhabja; 

selyemhús kis hasán... 



És lángra gyújt a gondolat: 

simítani e combokat 

a férfivágy vasán... 



Mint két tejharmat rózsakörte: 

térden felül kis csipke, körbe 

s a sima gömbű térd... 



Még hímeső nem öntözé 

s amelynek párnái közé 

még férfitest nem ért! 



S két karcsú oszlop hófehéren: 

a lábszár... Ó, ha én elérem 

még akkor, idején: 



kemény nyakam köré fonom 

s húsába vágom homlokom 

és vérig marom én... 



S a két kis láb, két csöpp madárka! 

Valaki, ó, be sokszor várta, 

hogy ajtaján belép... 



Miléváé volt mindez, mind! 

De mind e vágyat, mind e kínt 

hadd mondom el elébb!... 



November volt. A ködös pesti est, 

mint nők sikos fehér nyakán a nyest, 

úgy folyt körül a tornyokon. 



A villamosok éles sikolyát 

a szél lódítá a nagy síkon át 

és a budai ormokon. 



A vad hideg a szíveket falá, 

befútt a nőknek szoknyái alá, 

hogy megborzongtak a csipők. 



A szél, a szél, minden titkok ura, 

kezébe minden puszta figura - 

a szél, a nagy ripők. 



Én mentem, mentem a Nagyköruton, 

sötét fejemmel, mint egy teuton, 

oly éhesen s vadul. 



A fogaim közt szomjúság-fulánk. 

A nőket néztem: ez itt mily nyulánk 

és fürge, mint a nyúl. 



És milyen telt és élveteg amaz!... 

A sok kéjvágyó hős aszfalt-kamasz 

mind sorra figyeli. 



Mert nékik mindegy: légyen női hús! 

Az ő szivüknek semmi sem gyanus - 

száj kell, csókkal teli! 



De nékem megvolt már a fantomom! 

Őt énekeltem már a lantomon 

s már átfolyt véremen: 



Miléva, kihez taszított a vágy! 

S a férfilélek ábrándokra vágy - 

Ő kellett énnekem! 



Ő kellett nékem, egyedül maga! 

Szemének tikkadt fényű csillaga 

épp úgy, mint kebele! 



Simító keze úgy, mint karjai, 

melyek között a vérét hallani! 

S testének láz-bele!... 



Ő kellett nékem jogtalan jogon, 

fel-felsikoltó őrület-fokon, 

e lélek és e test! 



És ahogy mentem a Nagyköruton, 

sötét fejemmel, mint egy teuton: 

őt zúgta Budapest... 



Mikor a férfi, akit a vágy megnyergelt, 

megindul búsan, lehajtva fejét, 

útjába akad minden, ami nem kell 

s a szürke öröm ráönti tejét. 



Így voltam én. Számat a vágy kimarta 

és egy nőhöz húzott dús ösztönöm... 

És száz nő is kínálta szomjas száját, 

hogy csókjaimmal majd megöntözöm. 



De nincs a férfivérnek egy atomja, 

amely a hűtlenségben kéjt talál! 

Amíg a hűség nem köti a testet, 

az önsanyargatás oly szép halál! 



Miléva teste volt mindég előttem, 

vajvonalakkal rajzolt szűzi kép; 

és elképzeltem őt az esti csöndben, 

mikor ártatlan ágyába belép... 



És elképzeltem ébren őt, meg alva, 

meg fekve is, meg ülve, százszor én. 

S a testem őrült táncra kényszeríté 

a bírhatása, kínok éjjelén. 



Ó, hányszor indult el kezem a mélybe, 

hol átkozott csatornán forr a vér, 

hogy önvelőm korbáccsal ösztönözve, 

kergessem oda, hova el nem ér... 



A szörnyű férfibűn pirítá arcom 

és izmaimra ólomsúlyt rakott. 

És önnön két kezemet meggyűlölve - 

a vágy másnap új korbácsot kapott. 



E korbács ott van minden férfiágyban, 

kezébe veszi minden férfi azt. 

És letagadni: gyávaság, hazugság 

a pokolmélyben e halvány vigaszt! 



Hullott a hó, fehéren állt a város, 

mint egy menyasszony, aki megfagyott. 

Megfenyegettem vágyó két kezemmel 

a sok bezárt, függönyös ablakot. 



És mint akit a tenger tág mezőjén 

egy szemafornak lidérclángja von: 

szaladva mentem el egy szürke házig 

s felrohantam a lépcsőfokokon. 



Ő ottan állt. És várt... Vajon reám várt? 

El nem árulta, csak kezet adott. 

S én: vad pióca teste száz nyílásán, 

szívig kinyílva, némán álltam ott. 



A kályhában a szén vörösen izzott 

és ránkvetette ördögi szemét. 

Egy kerevetre ült szendén Miléva 

s a hó az ablakon át bezenélt. 



Beszélni kezdtünk. Dadogón beszélni, 

két testtel forgott a szobameleg. 

És képzeletben egymáshoz tapadtak 

a formák... a kis pelyhek... az erek... 



És képzeletben átestünk a nászon - 

Ó, képzelet, te vadszemű pribék!... 

... Remegő térddel léptem ki az estbe 

s kacagott rajtam a havas vidék... 



Mi nagyobb kincs: a kényszerű szüzesség, 

mely óvja magát, hogy kéjjé szülessék? 



Avagy az érett, megnyitott kehely, 

hol harmatos minden picinyke hely ?... 



Ki tudja ezt ?... Csak annyit tudhatunk, 

amennyi vágy-utat befuthatunk; 



amennyi csók a lét fáin kacag. - 

Miénk a sejtelem, a szín, a szag; 



miénk a torkot fojtó szenvedély, 

az alkonypírban kigyulladt kedély; 



miénk a test, míg hozzá nem nyulunk, 

míg árnyékától megbolondulunk... 



És azután ?... Jaj nékünk azután! 

Száz jajveszékelés, panasz után 



már nem miénk a test, amely köré 

tüzet gyujtottunk! Mi vagyunk övé! 



S mint télen havas cserjén a kökény, 

úgy nő a vágy a nőnk szemöldökén: 



fagyos, fanyar parancs, amely alatt 

a férfi ólmos rabságban marad. 



Még csókol, de a ködhályogon át 

már feszítené roggyant derekát. 



De nem lehet. De most már nem lehet! 

Mert ravatallá lett a kerevet, 



amely fölött a poklok mécse ég! 

Ide torkoll a kezdet és a vég! 



Így kezdődünk és így halunk halált! 

Boldog, ki nyitott kehelyre talált! 



De százszor boldog, ki vágyó szívét 

zárt liljom szirmán szakíthatja szét!... 



És minden este odavitt az út. 

A zárt kehely mindjobban meglazúlt. 



Gyüjtöttem csókját, mint pénzit a fösvény 

s kinyílt a telt csipők között az ösvény, 



ahol kezem remegve, félve járta 

vadorzó útját a tilos határba. 



Ó, országok országa: női test! 

Nincs rajtad út, mely vinne egyenest. 



Csak csupa rejtek, csupa kerülő. 

És mind egy dús ligetben eltünő... 



És csupa völgy és csupa meredély, 

hol siklókon kúszik a szenvedély; 



és hol kiszárnyal, hol meg elcsuszik, 

és jaj néki, hogyha megalkuszik! 



A vér csak körbe tart, míg jő a tőr 

és víg sikollyal fölhasad a bőr. 



S a rabnak tartott vér felszabadúl 

a titkos, rejtett csatornák alúl. 



És könnyön, kéjen hetykén tipor át, 

a napvilágra hozva bíborát... 



A gyilkos, aki éles tőrt szorongat 

s öldöklő vágyat szíve rejtekén, 

álarcot visel még a két kezén is - 

ó, emberek, ily gyilkos voltam én! 



Megbújva jártam feszült szomjúságom 

zúgutcájában félve, remegőn, 

hogy vad mohóságomnak ferde fénye 

elömlik majd a vágyva vágyott nőn. 



Az izmaim, mint hajókötelékek 

az izgalomnak kövér habjain, 

a pattanásig járomba szorulva - 

testemhez nyomtam feldúlt karjaim. 



És tőröm is volt. Tőr, amely nememnek 

sokszor dicsőség s könnyű diadal, 

de sokszor szégyen, melynek bús homályán 

e dicsőségbe lelkünk belehal. 



E tőrrel toldva, fénylő hatalomnak, 

korlátlan úrnak érezzük magunk. 

S vegyétek el e tőrt - és megbicsaklik 

a térdünk s nyomban enged a nyakunk. 



... Miléva ott ült. Fátylas lázzá bomlott 

a folyós árnyú téli alkonyat. 

Már akkor pecsét égett szűzi testén, 

az ezerráncú dús szövet alatt. 



Mint pecsét ég a halálraítélten, 

mielőtt bakó érinti nyakát... 

Odarántottam a plüss-ottománra - 

sikoltott. És... odaadta magát. 



Szegény szegényke! Reszketőn didergett 

a csipkedíszes, síma gömbü térd, 

melynek párnái közé férfivágynak 

fekete körme még sohase fért. 



S két karja, éles ívbe, mint a szablya 

s a pelyhedző selyemhús kis hasán; 

s két drága mellén a kéj tejszínhabja 

mind elalélt a vágyam zord vasán. 



A szűzi arc, torzultan és ziláltan, 

a szűzi test, rángatva szégyenén... 

Csak a sötét haj bomlott ki dicsően 

a boldogság megrablott édenén. 



És könnyű, csipkés vásznak összetépve, 

mint lobogó, mit ronggyá dúlt a vész... 

... Ó, férfiak, tinéktek mit se mond ez! 

Tinéktek egy hódítás az egész! 



De nékem gyász volt. Gyász, melynek szövetjén 

a szerelemnek könnyje szertefolyt. 

S magával vitte gyémántját a vágynak, 

melyet a vérnek sodra elrabolt. 



S mély szánalmamból koporsót faragtam, 

mert széles törzsű fa a szánalom. 

S e koporsóba fektettem Milévát 

s most temetem és gyenge szám dalol. 



És azt dalolja: dédelgesd a vágyad, 

de teljesültét meg ne add neki! 

Mert, ó, az ember önmagát a vágyban 

s a vágyat önmagában szereti!... 

