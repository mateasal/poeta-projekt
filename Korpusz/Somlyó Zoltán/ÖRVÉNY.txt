


Mi eddig lelkemből kiégett, 

azt soha vissza nem kapom! 

A folyó medréből kilépett 

s fölborította csónakom. 



Homály borult a kék hegyekre, 

időelőtti alkonyat. 

Az örvények felé megyek le, 

mik elfogják a hangomat. 



Pedig még egyet, egyet, egyet 

be szép lett volna zengeni; 

egy lány nevét... De jő az örvény 

s eldalolni nem engedi. 



Ó, nem maradhat bűntetetlen 

egy élet, amely önmagát 

keserű gúnnyal tépve egyre, 

kioltja önnön csillagát. 

