


Egyre az jár az eszembe 

az est bús óráiban, 

hogy elmúltam negyven éves 

s kétéves múlt a fiam. 



Fáradt vagyok, lankadt lélek: 

negyven év, az nagy idő! 

S ím, most itt terem helyettem 

egy friss szív és friss tüdő. 



Mintha puszta árnyék lennék, 

vagy kísértet: úgy vagyok. 

Szemem régi, tüzes fénye 

az ő szemében ragyog. 



És örülni?... mért örülnék! 

Hisz az övé az öröm! 

Éltem országútja szélin 

a bú kövét így töröm. 



Ötven évvel hogy kísérem 

majd az iskolába őt? 

Hetven évvel - hogyha élek - 

hogy keressek néki nőt? 



A térdemen - nyolcvan évvel - 

hogy ringassam a fiát? 

S száz évemmel hogy tudom meg, 

hogy jó -e, vagy rossz diák? 



.... Egyre ez jár az eszembe 

s mélyen a szivembe szúr. 

Mennék is már, öreg szolga. 

Ő az élet. Ő az úr!... 

