


Ezek fognak korán megölni, 

ezek a fárasztó éjjek: 

amikor véremtől idegen vérből 

hörpintek, hogy holnapig éljek. 



Mert szintelen csók a vándor csókja, 

mit elejt az uccai sárba. 

De kell az a csók, mert duzzad a sár, 

és az út belefúl a mocsárba. 



Szentek a fáradt pilláju nők, 

a lomhavérüek, a nyiltak. 

De az ablakon át egy tiszta leány 

a csókokra be-bekacsintgat. 



És tiszta kezét ajakára teszi 

s megszámlálja csókunk a sárban. 

A megvert szivü hímek reggel ezért 

szédülnek el oly halaványan. 



Ez veti szét a függönyöket 

a sok bánatos vándori nászon. 

Átkozott minden tiszta leány 

és áldott legyen minden idegen vászon! 

