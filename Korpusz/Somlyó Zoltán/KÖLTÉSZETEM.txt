


Költészetem: úgy sétálok veled 

a bús völgyek és bús dombok felett, 

mint aki maga se tudja, kivel jár... 



Hol dús karodba öltöm a karom, 

hol fátylaiddal szívem takarom, 

hol úgy figyellek, mint rabot a foglár... 



Arcodnak minden izmát ismerem, 

mégis a legforróbb titok nekem - 

jaj, szerelem ez, jaj, ez féltékenység! 



Ami szép benned: fellobogtatom, 

hogy száz szépséggé váljék a napon, 

hogy mások is, hogy mások is szeressék... 



Amit te súgsz, oly mélyen hallom azt, 

mint a legfénylőbb, mennyei vigaszt; 

sem ébren lenni, sem aludni nem hagy... 



Költészetem, ragyogó szőke lány, 

senki sem tudja, magam sem talán: 

törvénytelen lányom, vagy kedvesem vagy? 

