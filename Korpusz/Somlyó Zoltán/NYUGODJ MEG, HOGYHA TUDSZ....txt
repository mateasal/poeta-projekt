


Ez már: az első őszi szín... ez! - 

A nyárvég halk sárgával színez 

virágot, levelet. 



Ez már az első őszi illat!... 

Az igazi nyár már elillant 

a háztetők felett... 



Megint lehül felpezsdült véred; 

a körte már kásásra érett - 

s túlérett vagy te is... 



Túlérett vagy és túlokos vagy! 

Az ért gyümölcs már hidegen hagy... 

Már untat a nap is... 



Még harsognak a színes selymek, 

unszolnak még: a vággyal telj meg! 

Tépj selymet s szirmokat!... 



Kezedre nézel: a tíz ujjad... 

nem tudhat ez már semmi újat... 

mind a múlthoz ragadt... 



Minden: a múlt... S ez fáj ám... fáj ám... 

Új szag szivárg a szőlők táján - 

s te menekülve futsz; 



Évá-t sóhajtsz a fordítva "ávé " -t. 

Pezsgőt innál s öntik a kávét - 

Nyugodj meg, hogyha tudsz! 

