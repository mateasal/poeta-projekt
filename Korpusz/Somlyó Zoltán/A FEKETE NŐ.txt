


Kis szőke lányok könnyű libbenésén 

s törékeny ajkán én már túl vagyok. 

Hadd táncoljanak éltük tompa késén. 



Más játékszer kell és más temető. 

Az én hajasbabám és esti ékem 

a nagy árnyékú, telt, fekete nő, 



aki, ha álmos délutánokon 

az uccán jő, vagy ül setét szobákban, 

oly néma, mint egy gyászoló rokon. 



És bő ruhája van és borús melle 

s mint gigászi szökőkút, milljó csöppjét, 

teste bús üdvét felém úgy lövellje. 



Ó, fekete nő! Ó, fekete angyal! 

Ki széles szárnyaidba rejtesz el: 

ím, üdvözöllek fáradt szívvel s aggyal, 



mint karcos rumtól részeg tengerész, 

ki indigóval és drága gyapottal 

rakottan jő és partraszállni kész. 



S az óhajtott, a híves szárazföldön 

csak körülnéz és bambán elterül, 

a kincsektől és mámortól üvöltőn... 



Fekete nő: indigóm és gyapotom vagy te nékem! 

és teli melled az én telt hajóm! 

és tested bús csodája: részegségem! 

