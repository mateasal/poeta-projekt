


Mért engedted, hogy más szemeknek 

mélyére meneküljek? 

Hogy más szerelmek bíborának 

hűs trónusába üljek? 



Hogy más ajakra parancsoljak 

önfeledt, béna lázat? 

Hogy más asszonyi térd elé 

hullasson az alázat? 



Mért hagytál vágyni ködlepel 

megett valódi vágyra? 

Te: asszonyoknak asszonya, 

virágok dús virágja? 



Mért vártad meg a ráncokat 

az arcomnak sötétjén? 

Szemem fáradt tekintetét 

elkésett nászunk éjjén? 



Gyilkos bűn az a lelkeden, 

nem múl a nappal s éjjel. 

Megbüntetlek: a kétkedés 

iszonyú fegyverével. 



Sötét szobákba viszlek én, 

hol se ajtó, se ablak: 

az örökkévaló gyönyör 

gyilkos honába rabnak. 

