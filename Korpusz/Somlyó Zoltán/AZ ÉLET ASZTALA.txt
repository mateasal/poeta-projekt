


Az élet asztalához akartam ülni, 

gyémántfalatot dobni a számba 

aranyvilla hegyéről; 

nyelvemre ezüstserleg cseppjét 

harmatozni, 

nyugtatni testem bíbor trónon, 

kristály-tartók virágai, 

rabszolgák legyezői alatt... 

A rogyásig teritett asztal 

megreccsent, hogy melléje ültem 

és a ritka gyémántfalat 

hegye megkarcolta a torkom; 

a karcsu aranyvilla tompán 

a kétsor fogamhoz ütődött; 

s az ezüstserleg bíbor-cseppje 

nyelvemre sebet égetett: 

a bíbor-trón feltörte húsom 

és a sok letépett virág 

a hervadást rágta szivembe... 

De mindez nem fájt oly nagyon. 

Ám a rabszolgák únott, bárgyú 

és állati alázata 

úgy megnyomta elázott gyomrom, 

hogy inkább élő viperát 

ennék és innék hozzá mérget, 

semhogy az élet asztalához 

valaha mégegyszer leüljek... 

