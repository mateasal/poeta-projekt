


Így nyárutón már hűvösebb az éj. 

Hallgass szivedre. Szívedtől ne félj. 



A csillag csillog télen-nyáron át 

s felvillogtatja szíved bánatát. 



S ha holdtöltekor bánatod vagyon, 

csak csöndben könnyezz, ne kínlódj nagyon. 



Csak virrassz te a csillagok alatt 

és számláld a sok sötét madarat, 



amely szíveden keresztülsuhog, 

mint templomon a béna koldusok. 



A szomorúság istentől való, 

csak akkor érzi a szív, hogyha jó. 



A meghalt mult a szép jövőbe néz. 

A házad épül és te tönkremész. 

