


Kőrisfából van az ágyam, 

az asztalom meg dió. 

Karosszékem egyszerű tölgy, 

este benne ülni jó. 



A szekrényem cseresnyefa, 

kemény bükk a pamlagom. 

Ezen ülve bámulok el 

a sok fényes csillagon... 



Egész erdő van szobámban; 

mélyen hallgatnak a fák. 

Suttogniuk sem lehet már, 

le van nyesve minden ág... 



Csak álmodják, hogy odakünn 

zeng az erdő, zúg a szél... 

S hogy majd terem rajtuk is még 

valamikor zöld levél... 

