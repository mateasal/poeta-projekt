


Ki megcsináltam már a számadást: 

ó, mivel öljem én meg magamat! 

Golyó ?... Gyilkos golyó a két szemem, 

két örök seb a homlokcsont alatt... 



Mérget vegyek be s habzó ajkamat 

bámulják ott az ispotály-cihán?! 

Az élet sötét italát iszom - 

ó, van -e ennél gyilkosabb cián ?... 



Vagy a szívemet tőrrel verjem át, 

hogy ételhez jussanak az ebek?! 

Nincs már szivem. Kimarták a helyét 

a korbácsnyelvű hétszer hét sebek!... 



Vagy kússzak föl tán tíz emeleten 

s onnan vessem le a mélybe magam?! 

Hisz már a Nap volt fénylő zsámolyom 

s onnan csináltam szaltót hangtalan... 



A mérget meg a tőrt meg a golyót 

az én kezeim sosem érik el. 

Az én halálom: százszoros halál! 

Az én halálom az, hogy élni kell!... 

