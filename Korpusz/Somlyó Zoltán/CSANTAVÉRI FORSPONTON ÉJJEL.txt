


Zörgő forsponton utaztam, ahogy tőled jöttem el. 

Zörgő forspont barna sárban éjjel, ím, így énekel: 

E faluba van egy lány, 

kicsi, fehér házba. 

Két keze két puha szárny 

tűzzel pántlikázva. 

Elmaradoz a kis ház, 

fut a forspont, összeráz. 

Hűvös éjben zúg a vér: 

Csantavér, Csantavér. 



És a forspont tovább utaz, a bakon egy gyertya ég. 

Zörgő forspont döcögése továbbad ezt mondta még: 

Mustos ősz van, mustos ősz, 

víg szekerek jönnek. 

Rajtuk ül az ittas csősz, 

örül az örömnek. 

A subája jó meleg, 

rajt egy lánnyal enyeleg. 

Egyet fordul s hazatér: 

Csantavér, Csantavér. 



Lenn a kicsi állomáson pöfékelt már a vonat. 

Zörgő forspont búcsúzásul így folytatta dalomat: 

E faluban sír a szél, 

amerre én járok. 

Szegény vándor útra kél, 

mögötte egy árok. 

Sáros árok, nagy árok! 

Így halnak a betyárok, 

kikbe álmot csalt a vér... 

Csantavér, Csantavér. 

