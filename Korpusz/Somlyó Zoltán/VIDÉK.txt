


A jó vidékre gondolok én sokszor 

ó, szép, öreg, vidéki városok! 

Kaszinó-élet, kártyás délutánok! 

Kövér asszonyok! Pénzes gyárosok! 



Tágas terek, kiugró kávéházak, 

kis cukrászbolt a piac közepén. 

S a torták közt a kis cukrászkisasszony, 

kezét hányszor csókoltam össze én! 



S a karcsú, lakkos főispáni hintó, 

s a trapperek nyomán a szőke por. 

A vak hegedős a kis bodegában, 

kinek a könnye sör, a nyála bor. 



És Széchenyinek karcsú, méla szobra, 

a parkban, amit az ősz letarolt. 

Fenn a káprázó lenge, lenge felhők, 

amik mögött kis hályog lett a hold. 



Zörgő szekér, mely felveri a csendet; 

odébb a durva, langyos zengeráj; 

s a Prófétához címzett fogadóban 

a főfalon olajban a király. 



Az asztalnál feszes vidéki dzsentrik. 

Fehér plasztronok, vastag szivarok. 

S a fáradt újságíró egyik zúgban, 

borzas fejében mély gond kavarog. 



A szomszédban az odvas falu nyomda, 

áthallani, hogy kattog a kerék... 

Ó, drága, drága kis vidéki város, 

selyem s darócból színes keverék. 



Én is vidéken mártottam be tollam, 

vidéki ténta szívta agyamat. 

S a sok betűt a pesti por belepte, 

mert minden porszem Pest felé szalad. 



Szívemben az emlékezet kapussa, 

beszállani Szeged felé!... kiált. 

S egy sínpáron egy lomhaképű gőzös 

már hozza nagyfújtatva a halált. 

