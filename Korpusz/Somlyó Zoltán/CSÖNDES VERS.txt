


Én nem tudom: már nem oly messzi nézek, 

mint azelőtt... S csak körbe kopogok... 

Nem izgulok szenzációs hirekre, 

nem érdekel, hogy a világ forog... 



Ebéd után félbarna kapucíner, 

azt is ízetlen szörpölöm, hamar. 

S már az sem fontos, hogy préselt és pöttyös 

legyen melléje a Kuba-szivar... 



Nem bőszit fel, ha nincs lakbérre pénzem, 

s hogy nem fizetik arannyal dalom. 

Utálatosan csöndes lettem. Rosszul 

járna velem most egy forradalom. 



Megállt egy ember: aki egykor voltam... 

Távolodik... s a semmiségbe vész... 

Magamba hulltam vissza, mint a bicska, 

mit bekattantott egy nagy, durva kéz... 

