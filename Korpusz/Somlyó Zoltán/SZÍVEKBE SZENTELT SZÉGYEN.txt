


Szívekbe szentelt szégyen: Szerelem, 

be sokat írtam s gondolkodtam rólad, 

míg így leróttam szerelmi adómat. 



Kívül még ifjú, bent pudvás vagyok. 

Még jól megnéznek azok, akik látnak; 

még tetszem néhány nőnek, pár barátnak. 



Még mosolyognak, hogyha bús vagyok. 

Még gondolják, hogy virágokra szállok 

s hogy párnám még az erdőszéli árok, 



hova magammal viszem csókomat, 

amely gondtalan ajkak martaléka; 

s hogy reménytelen egy-egy lázam néha. 



Pedig virágot én már nem szedek. 

S a méz begyüjtve áll a kamarába 

és nyitva vár az ajtó mindkét szárnya. 



Az árokszélre már le nem ülök. 

Sok csalán van ott és sok lehullt csillag 

s a közel temetőbül sok bús illat. 



Itthon vagyok kenyéren s vizen én! 

S papírra vetve egy-egy mondatot, 

a virágoknak friss vizet adok. 

