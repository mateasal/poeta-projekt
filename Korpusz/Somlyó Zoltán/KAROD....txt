


Karod, mely gyermekesen ifjú csípődre hajlik, 

emeld fel bátor ívben és szegd fel a fejed! 

Feszüljön kebled bőre, nyakad villogva álljon, 

lássam, hogy nem találod sehol méltó helyed. 



Repedjen meg a varrás a fölzsendült derékon, 

szakadjon föl a vállon a könnyű, fodros ing. 

Szemed féloldalt vesd le, hajolj felém remegve, 

mint amikor a szálfa a villámtól meging. 



Bukdácsolón a térded reszkettesse meg combod, 

e dús virágban álló, harmattól ittas lombot. 

A szád egy szóra nyíljék, mit soha ki nem mondott. 



Se rémület, sikoly se s ijedtség rád ne szálljon! 

Feszüljön kebled bőre, nyakad villogva álljon! 

Ajkad nyílegyenesen az ajkamra találjon! 

