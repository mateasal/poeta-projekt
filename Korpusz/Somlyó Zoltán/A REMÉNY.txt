


Úgy bánik vélem az idő, 

mint anya kényes gyermekével. 

Ágyamra ül, ha este van 

és bíztat isten szent nevével. 



Boldog reményeket ígér 

holnapra és holnaputánra. 

Kihúny a mának mécsese - 

és holnap futhatok utána. 



Néha már reggel kezdi el, 

hideg pénzt s forró nőt igérget. 

Kicsal a párnáim közül 

a szélhámos, kegyetlen élet. 



S ha este ajkam panaszol 

s a könnytül nem tudok aludni, 

oly jóságosan néz reám, 

hogy nem tudok rá haragudni. 

