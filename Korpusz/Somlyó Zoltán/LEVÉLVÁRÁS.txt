


Lim-lomos, rozzant hotelszobámba 

dől a hegyekről szüreti nóta. 

Lányos, kegyetlen, hajszálírásos 

levelet várok három nap óta. 

Roppan a szekrény százéves válla, 

búgó románcot locsog a kályha. 

Lázbeteg varjak serege károg... 

Három nap óta levelet várok. 



Fogd meg a tollat, empire-kisasszony! 

Lót-fut a szél, már rossz az idő. 

Potom öt percet lányos idődből 

vágj a szívembe! Üsse a kő! 

Zokog az utca, az eresz könnyez. 

A falak sírnak, ajtóm beteg. 

Lázas az ódon-divatú pamlag 

s vendéget várnak a képkeretek. 



Lim-lomos, rozzant hotelszobámba, 

Mea, írásod én idevárom! 

Fesse az arcom halottfehérre 

s nyúljak el némán a rozzant vaságyon... 

Lássa a szekrény százéves válla, 

nézze a búgó, rőtszemű kályha; 

ezek az összeboronált párok 

vajj mire várnak ?... Vajj mire várok ?... 

