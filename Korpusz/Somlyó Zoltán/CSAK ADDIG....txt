


Szeretnék addig élni, 

míg élni érdemes. 

Míg szívem nem öregszik, 

hajam még nem deres. 



Amíg öröm a munka 

és tisztán lát a szem, 

amíg a nap s az éjjel 

mind, mind enyém leszen. 



Szeretnék addig élni, 

míg csábít az öröm, 

míg bíztat a reménység 

e földi körökön. 



Míg szabad lesz a lábam 

és erős két karom, 

amíg az élet terhét 

cipelni akarom. 



Amíg a nyári szellő 

szivemben lengedez - 

szeretnék addig élni, 

míg újra béke lesz... 

