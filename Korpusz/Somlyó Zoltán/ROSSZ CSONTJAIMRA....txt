


Rossz csontjaimra rákarcolta 

képmását torzul a halál. 

Fölfeslik árva tagjaim férce, 

a csönd már a kapuban áll. 



Parázna csönd jön el majd értem 

egy ázott szomorú napon. 

Soha ily csöndért nem jött még el a csönd; 

nem lesz majd se asszonyom, se papom. 



Csak lesz majd egy ágy és rajta egy arc, 

két kéz, két nagy kékeres kéz. 

És a csönd odalép, meghajtja magát, 

megölel s odasúgja, hogy: kész! 



És szállunk tova, oda, hol a zefir 

anyaméhe dalolva dalol. 

Hol a por, mint a bor, forradozva tüzel, 

fehér tengerek vize alól... 



Szemembe szemedből egy szende sugárt 

ez útra magammal viszek. 

S odalenn, hol a színnek is magva szakad, 

megállnak a lomha vizek. 



Kimosni szememből szemed sugarát: 

belecsurgatom mind, ami víz. 

S elázott szemekkel is látlak tovább, 

te ízteli szín, szines íz!... 

