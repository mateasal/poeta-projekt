


Az uccán méla köd. Hűvös vizekre estem 

e szörnyű estben. 



Csalódott szerelmem most ázott dereglyém, 

tengerek végtelenjén. 



Van egy szirtfok, most arra tartok. 

Oly messzi mind a partok. 



Feléje tartok s mohos evezőm 

csapkodom elveszőn. 



Egy szirt: boszorkányos, lidérces, 

arannyal érces, 



ezüsttel hintett szirt, gyöngyillatos 

és gyilkolón magos. 



E szirten áll őrtornya bánatomnak, 

ő: tornya fájdalomnak, 



vára halálnak, csókomnak lakatja; 

s szivem vérét aratja. 



Dereglyémen felé, feléje tartok. 

Oly messzi mind a partok... 



A toronyban kialszik mind a mécs: 

ez a Feledés. 



Egy hang rikolt: sülyedj el! 

Felelek: nem!! 



És megfeneklem. 

