


Nyarat mutatnak még a hiu lombok, 

de érzed-é, mit mond a szél? 

A koraősznek sárga homlokára 

már hulldogál a falevél. 



A széna már a pajtákba begyüjtve, 

az illata is tovaszállt. 

S a naptár, ez az újult élü sarló, 

maholnap mindent lekaszált. 



S én itten állok, újra ősz elébe 

lobogtatva reményeimet. 

Nem hittem a tavaszba, nem a nyárba, 

s tél is veré már e szivet. 



Bevárom most az ősznek koszorúját, 

elébe nyújtva homlokom. 

S amíg a must, az ősznek vére, szétfoly: 

a halálról gondolkodom. 

