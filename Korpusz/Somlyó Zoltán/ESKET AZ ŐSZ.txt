


Vörhenyes levele az ezüsthársnak 

gesztenyehajadba hull. 

Kiszikkadt, porló burgonyaföldek, 

meddően alvók, elavult zöldek, 

sírnak a hársakon túl. 



Szüreti illatok sejtelme táncol, 

útjára indul az est. 

Fanyarul rálép a szőlőhegyekre 

s hozzánk dalolva, bús ütemekre 

búg a sok szőlőgerezd. 



Részegen fúj a szél. A hajad bomlik. 

Trillázva ring a csipőd. 

Szomorún járunk s zokogva siratjuk 

ezt a szép szüretidőt. 



Álmokat élesztünk, csókokat gyilkolunk; 

november gyásza tetőz. 

Szüretek fekete átkai ülnek 

fejedre s fejemre. Sípolnak, fütyülnek: 

most esket minket az ősz! 

