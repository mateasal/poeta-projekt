


Gyermekkoromban, Domborúban, 

ott élt szegény örökös búban: 

a vén rongyos zsidó. 



Szakálla ősz, a háta puklás. 

Torkát megrángatá a csuklás; 

a két szeme siró. 



Sötét bugyor volt vézna vállán, 

melynek zsinegje ősz szakállán 

lecsüngött álmatag: 



mikéntha megfojtották volna - 

kísértetként járkált, dalolva 

sötét, bús dalokat. 



Egy furulyája is volt néki, 

amolyan vékony, faluvégi, 

szelíd zöld fűzfaág. 



Szájába vette, furulyázott, 

ha nap sütött, vagy ha megázott. 

így vonszolta magát. 



A gyermekek ujjal mutatták, 

a piszkos ebek megugatták - 

és így volt néki jó... 



Csak jött és ment az ócska ronggyal, 

mint egy elárvult, furcsa angyal, 

a vén rongyos zsidó. 



Én tisztelettel néztem rája, 

bár zsíros volt öreg ruhája 

s bár feje meghajolt: 



elődöm volt sok ősz elődje; 

egy rongycsomónak látták őt. De 

szíve az égbe volt. 



A háta megett könyek úsztak 

és szívek, miket összezúztak, 

nem várt rá semmi jó... 



S akinek egy bús éjjelén 

egy égi hang szólt: jöjj, te vén 

zsidó! zsidó! zsidó! 

