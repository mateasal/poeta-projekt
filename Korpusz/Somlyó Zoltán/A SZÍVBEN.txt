


A szívben sok kis óhaj él, 

heverve szendereg, henyél. 



Mint hisztériás démonok: 

mind akaratos és konok. 



Ha szép napos a délután, 

sétálnak a szív zeg-zugán. 



Ha esős est van: zokogón 

ugrálnak a szív-dobogón. 



Kis lábuk toppan, zeng az éj; 

elcsúsznak, s mondják: jaj, de mély; 



de mély e forró kis verem! 

Egy perc - és mind talpon terem. 



A szív úgy érzi: megreped, 

mind-mind gyorsabban vereget. 



A sok óhaj rajt átoson 

és hempereg a vánkoson. 



Aztán felsikolt zokogón... 

( Egy csók ül a szív-dobogón.) 

