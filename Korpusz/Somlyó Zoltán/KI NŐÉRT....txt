


Ki nőért sokat könnyezett, 

annak az útja fölvezet 



a hegytetőre magasan, 

hol szikla csillog, havasan. 



A havas sziklára leül 

s hallgatja: a szél hogy fütyül 



a forró világok felett. 

S az ajkán nincs már felelet. 



S a nagy magasban nem hiszi, 

hogy sorsa égbe felviszi. 



Megszűnt a magas, meg a mély; 

álommá lett a szenvedély. 



Ott nincs a rossz már s nincs a jó; 

a szív se mélyen sóhajtó. 



Csak nap van, amely leszalad 

néha a legszebb perc alatt. 



És perc és óra, hó és év; 

és mind egy név! Egy drága név... 

