


A nappalok rövidülnek. 

Tücskök halkan hegedülnek. 

Levél kullog, fű megsárgul. 

A napsugár is lomhán hull. 



A szél úgy libbenti feléd 

fák közül a nyári zenét, 

mint valami régi, fakó 

selymet, mely emlékbe való... 



Az éccakák hosszabbodnak. 

Az álmaink rosszabbodnak... 

Konyhán több a főzés-sütés. 

Mélyebb lesz az óraütés... 



Apa-anya este-reggel 

többet babrál a gyerekkel: 

s ha a lámpát már eloltják, 

egymást forróbban karolják... 



Szőlőhegyek távolából 

muskotályos illat lángol; 

must is lészen, bor is lészen, 

nem halunk szomjan egészen... 

