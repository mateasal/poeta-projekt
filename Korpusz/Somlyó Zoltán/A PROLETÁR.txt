


Tudjátok -e, hogy ki s mi ő vajon? 

Egy hang, mely átrivall a zsivajon, 

kinek kezén arannyá lett a sár; 

ez, ez a proletár! 



Tudjátok -e, hogy merre született? 

Ottkint, a céda paloták megett, 

hol a nyomor az áldozatra vár, 

ez, ez a proletár! 



Hol tarka rongyok s daróclepedők 

nem dédelgetve rejtegetik őt, 

hol de profundist dalol a madár: 

ez, ez a proletár! 



Hol egy sarokban nyolcan alszanak, 

a takarójuk roszszagú vacak, 

míg dús selyemmel száguld a batár, 

ez, ez a proletár! 



Már hétéves korában koravén 

és ahová kergetik, odamén. 

És meggörnyedve, meglapulva jár, 

ez volt a proletár! 



Ez volt még tegnap, ez volt, semmi más, 

de ma kezében a lángkalapács. 

Lelket kínál és szárnyakat kitár 

a proletár! 



Kiemelte egy láthatatlan kéz. 

S most sujt és lecsap, mint a kelevéz. 

És azt mondja, pattanjon már a zár, - 

ez, ez a proletár! 



Kezére jutott az egész világ, 

amelynek öntudattal nekivág! 

Magában bízva, mástól mit se vár, 

ez, ez a proletár! 



S ha négy sarkában inog is a föld, 

egy szentség van: a zsarnokság ledőlt! 

S mint győző áll a romjain ma már 

a proletár! 

