


A szúvas, korhadt falépcsőkön, 

míg estelenkint fel- és lemész, 

kis gyönge vállad búban ingva 

és mindig más-más férfi mellett: 

szegény Miléva, gazdag szájú! 

szegény leányka, rossz leány te! 

Bár szégyellem, de néked írok 

szerelmes-féle verseket. 



Az uccán, fényes délidőben 

nem sétálnék veled, bevallom. 

S miattad apró revolverrel 

nem lőném szíven magamat. 

Mert utálattal telve nézne 

koporsóm után az a sok szem, 

amely vörös köpenyed alját 

most oly nagy áhítattal nézi. 



S e verseket is, jaj, szégyellem 

szégyencímedre küldözgetni; 

ezért nyomtatva küldöm őket, 

e könyvben, amely nem szégyelli, 

hogy egy megvásárolható lány 

egy árva harmincéves férfit 

szent tiszteletre s hódolatra 

tanít a tiszteletlen Pesten. 



A többi könyvet, lásd, szemérmes 

anyák olvassák kávé mellett. 

Kis lányuk himezget ilyenkor 

vérvörös színnel fehér selymet. 

A vérvörös szín: ifjú vérük, 

amely már indult ereikben. 

A fehér selyem: lányos ágyuk, 

amely már délután is álmos. 



Ők jó leánykák. Szót fogadnak 

az illemnek s a hazugságnak. 

Te rossz leány vagy, mert szivedben 

csak önnönmagadnak fogadsz szót. 

Tehát ne akarj velük lenni 

se kávénál, se olvasásnál... 

E verseket én néked írtam, 

de azért ők is olvashatják. 



Az ember szeme szinte vérzik: 

hát mi a szörnyű, nagy különbség? 

Nyakad virágján épp oly illat, 

mint az ő úri nyakukon. 

S a könyököd fölött a vászon 

úgy végződik s épp annyi ráncon 

fullad az ajkam s térdeden 

csókom épp annyit ér nekem. 



A nőnek térde: szárnyas mákony 

s a kicsi comb: tavaszi lomb. 

S a batiszt forró vonalában 

egy sziklacsúcs mindenik gomb. 

Náluk e sziklacsúcson: felleg, 

nálad - szivárvány - talmi bár - 

de férfi szája csak miattuk 

siklik le vállaitokon. 



Mondjam: szeretlek? Vagy ne mondjam? 

Valljam be, hogy csókoltalak? 

Vagy legyek hallgatag? mint voltak 

szobádban a szürke falak? 

El úgyse hinnék, hogy szeretlek, 

s hogy csókoltalak, kit se bánt... 

A jó leánykát felköszöntöm 

s - megcsókolom a rossz leányt! 



Rossz leány, rossz leány, 

sötét már az ablakod. 

Nyugodt álmod alhatod. 



Rossz leány, rossz leány, 

te fekete virágszál: 

jaj, de magad maradtál! 



Rossz leány, rossz leány, 

Selyemszoknyád falon lóg, 

benn szunnyad egy halom csók. 



Rossz leány, rossz leány, 

örök csók, örök magány. - 

Rossz leány - Jó leány... 

