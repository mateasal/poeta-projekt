


Be másképp látom már az őszt, 

megkuszált fényét, fáradtságát, 

mint akkor, mikor ifjúságom 

szent erejével, kipirultan 

mentem ősszel a temetőbe, 

hogy a halál sötét szüretjén 

lengessem meg bő szüretem... 

az életem s fiatalságom: 

mint győzedelmi lobogót, 

amelyre harsogó szinekkel 

pingálta szent kezével Érosz: 

Örök élet!... örök vérhullám!... 

Csók, mely az egyenlítő hosszát 

perzseli át karja hevével... 

Ezt írta Érosz lobogómra, 

és azt, hogy én nem halhatok meg! 

hogy én nem múlok semmi ősszel! 

hogy én leszek az az egyetlen, 

akin nem fog ki a halál!... 

... Be másképp látom már az őszt ma!... 

Én is csak úgy, mint az a páfrány, 

melynek üde, karcsú karéját 

új életre már nem feszíti 

se harmatcsepp, se nap zománca - 

csak áll az őszi kert zugán, 

szilvák, barackok, almák érett 

ködében, s míg egymásután 

ejtegeti le barna, száradt 

nyilait a rezgő avarba, - 

messziről őszi fuvolák 

víg hangzavarja zúg feléje 

s lenge leányruhák között 

a termőföldbe taposódik... 

