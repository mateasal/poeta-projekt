


Nincs tisztább szem a beteg szemnél, 

mely látva lát és halni kész. 

Nincs betegebb a tiszta szemnél, 

amely követ, ha tovamész. 

Nincs követőbb a beteg szemnél, 

telibb felhő, hűbb sirató... 

A két szemem két tó az éjben 

és hull az éj és sir a tó. 



Nincs betegebb az én szivemnél, 

a szivemnél nincs betegebb! 

Gyász országa, kinok szigetje, 

fájó világrész, - bús sziget. 

Rengő piros folt téli éjben, 

vad erdő partján a havon, 

hol tűlevelű fák tövében 

egy rossz koldust vertek. 



Nincs hűtlenebb leány Meánál, 

nincs visszajáróbb fájdalom; 

nincs fájdalmasabb visszajárás 

nyirkos, romverte tájakon. 

Nincs tisztább szem az ő szeménél, 

nincs betegebb, mint én vagyok... 

Tavaszi napvert nedves fűben 

rágondolok és meghalok. 

