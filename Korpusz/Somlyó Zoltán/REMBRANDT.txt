


A fátyolos-opálu grachtok mentén, 

hol jácintillattól édes a szél, 

ott járt az ifjú, két szeme acél, 

de szűziesen nézett vele, szendén. 



A vízen hajók ringnak. Árva, lompos 

koldússereg színezi a vidéket. 

Kis facipők kopognak. Zeng az élet 

a mosolyogva síró, a bolondos. 



Az égre néz; fején bársonybarettel, 

szeme a felhők közt kutatva jár. 

Vajj, mit keres?... epedve mire vár ?... 

Egy felleg most úszik a nap felett el... 



S ifjú kezét az enyhe légbe tárva, 

mint egy megszentelt isteni ecset, 

a holland tájt, az édeskedveset 

átöleli a virágillatárba... 

