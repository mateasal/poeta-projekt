


Sok év tar hátán sok szó leperdül 

s kopottan a múlásba fakul. 

Kimondtam e szókat, leperdült az árjuk, 

az én kálváriám az ő kálváriájuk, 

elkápráztak nyomtalanul. 

Ma este, vagy éjjel, vagy holnapután, 

ha nagyon kínoz fakulás, mulás - 

majd honnan veszem, jaj! honnan veszem 

én azokat a szókat, már sohse hangzókat, 

amik én voltam és senkise más? 



Ma este, vagy éjjel, vagy holnapután 

lehet ünnepem még nekem is. 

Gyönge, kipendült, rossz szívem ágya, 

vágyát, a szépet friss vérbe mártja: 

lehet még ünnepem is. 

S csók - kéj - öllángok terített partján 

nekem, - úgy érzem - illenék, 

ha ajakamra lágy igék 

csuszamlanának s én hadarnám... 



A régi szókat, mik sok évek 

tar hátán kopva, megfakulva, 

megsiketülve, megvakulva, 

elkáprázva múlásba fúltak; 

míg üdv-kupámat elhajítom 

s a szókból az életbe hulljak... 

De haj, szók nélkül élet nincs: 

kimondtam régen, béke rájuk, 

kálváriám - kálváriájuk. 



S úgy kell majd, hogy a földre essem, 

sirassam sok szép nefelejcsem. 

S ajkaim: hamvvedrét drága szóknak, 

zokogva a mély földbe rejtsem. 

