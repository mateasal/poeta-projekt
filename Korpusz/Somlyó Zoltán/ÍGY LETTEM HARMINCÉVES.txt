


Az alkóv még homályos. A szekrény fölött 

egy Holbein-metszeten egy váll, egy nyak 

kevélykedően kiviláglanak. 



A kerek asztalon a fölborzolt cilinder, 

fehér nyakkendő, meg egy bús kabát - 

így mentem tegnap a körúton át 



egy büszketestű, telt fekete nővel, 

ki csattos cipőt hord és nagy selyemköpenyt 

s már százezret csókolt. De engem nem ölelt. 



Sűrű homályban áll a nagy diófaágy. 

Ó, mily bánatosak e setét reggelek! 

és setét este lesz, mikorra felkelek. 



És kérdezem majd: mit jelent e nap? 

És felelem: így lettem harmincéves... 

És hív egy fekete selyemköpeny: 

a fekete selyemköpenyű nő, az édes. 



Megszoktam már e kósza éccakázást, 

az imbolygó sétát a köruton. 

Tudom, hogy semmi, semmi jót se hozhat, 

de vinni: elvisz engemet, tudom. 



Lefekhetnék én is rendes időben, 

topogjon más az éjji útakon! 

A reggeli szél engem is ölelne 

és csünghetnék az életkutakon. 



De ki tudja a hónaposszobának 

halálzenéjét tűrni egyedül? 

Mikor a kínos egyedülvalóság 

esője dül rám, dül, csak egyre dül. 



Ki tudja romlott harminc ifjú évét 

meg nem siratni minden éjjelen? 

S ki tudja ám elhinni azt magának, 

hogy oktalan a síri félelem! 



... Aludni kell. Aludni meleg áldás! 

De - béke kell hozzá és nyugalom. 

- A hónaposszobában kongva kattog 

a gondot őrlő taposómalom. 

