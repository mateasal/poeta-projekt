


Sorsmorzsoló, késő éjjeli órán 

meglibbennek a vörös paplanok 

s a világ minden álmát rámbocsátják - 

rám, ki ilyenkor is ébren vagyok... 



Hogy is alhatnék, mikor minden alszik! 

A virrasztással tán megváltom én 

a földet, mely pöffeszkedőn tivornyáz 

tavasztól s téltől elcsent fénykörén... 



Ilyenkor nyíl meg előttem a katlan, 

melyben a bűnök vörös lángja forr; 

az aljas vágyak és a fenkölt vétkek 

nagy hordójában érik most a bor... 



Ilyenkor feni testvérkéz a tőrét 

az álom pengő köszörűkövén; 

ilyenkor hagyják ott a szeretőket 

a gyilkos kéjek leperzselt füvén... 



Ilyenkor lesz megvadult elefánttá 

az ártatlan és csöndes kis szunyog; 

gyilkolni is tudnának ilyen órán 

az álompártás szűz-menyasszonyok... 



Királybul hóhér lesz ilyenkor éjjel, 

szegénybül gazdag; költőbül pedig 

egy szárny csupán, amely az ébrenlétnek 

őrjítő tornyáig emelkedik... 

