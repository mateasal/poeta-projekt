


Mindig féltem a szomjas toroktól. 

A kábító, nehéz boroktól. 

S a mélyen zengő tudós és bölcs, 

titkos hatalmu doktoroktól. 



Mindig féltem a női szemtől, 

az áhított nagy szerelemtől, 

a bajba hulló, búsító, 

legédesebb veszedelemtől. 



S - ma is... be szomjas még a torkom! 

S a borral is akad még dolgom. 

S patikaszernek, szerelemnek 

nehéz porát szivembe hordom... 



Megállok most a téli szélben: 

az életem javát leéltem. 

S lám, mindent, mindent megtaláltam, 

amitől oly reszketve féltem... 

