


A vonatnak ajtajában 

egy nagyon bus legény áll. 

Kalapjában kis kokárda, 

csak áll és harmonikál: 

Be leszek én zárva 

Frigyes kaszárnyába. 

Nem kopoghatok be én már 

Babám ablakába. 

Nem leshetek rája, 

Merre lép a lába. 

Rab leszek én, császár rabja, 

A Frigyes kaszárnyába. 



Lebukóban van már a nap, 

döcög a vasparipa. 

A bus legény harmonikál, 

ujján a jegykarika: 

Kicsi szentem, mátkám 

Csak még egyszer látnám! 

Szentebb nékem a császárnál, 

Az egész világnál. 

Verje meg az isten, 

Aki közénk állott! 

Verje meg az isten, 

Hej de meg is verte 

A katonaságot. 



Piros szikrát köp a kémény, 

busan nézi a legény. 

Sötét éjben rabnak viszik, 

könny ül a szeme szegletén. 

Kivisznek majd minket 

A török határba. 

Beléharapunk majd ottan 

Vértül ázott sárba. 

Husz évig vetettünk, 

Husz évig arattunk. 

A huszonegyedik évben 

Sirt ásnak alattunk. 

