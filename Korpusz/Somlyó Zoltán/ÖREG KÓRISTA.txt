


Ott láthatod a kávéházban, 

mint rendes vendég odajár. 

Egy ujság reszkető kezében, 

de sosem rendel. 



Csak ül helyén s öreg szemével 

köröskörül bámészkodik. 

Elaggott háta puklás, görbe. 

És mindig éhes. 



Ha esznek a szomszéd asztalnál, 

csámcsogni kezd és izgatott. 

S zavarba jő, ha rája néznek - 

szegény öreg. 



Fillérekből él még ma is csak, 

az inge piszkos és gyürött. 

A körme hosszú s nagyon piszkos - 

nincs szappana. 



Ha fiatal színészek jönnek, 

a szeme lángol, réveteg. 

Ó, ő is volt rég hősszerelmes 

lenn Tápión!... 



Sőt: még szerelmes is volt egykor, 

szeretője is volt neki... 

De mint a hangja s mint az élet: 

elhagyta ő is. 



Néha dúdolni kezd magába 

mély basszús-hangon reszketeg. 

S ha gikszer csuklik ki a torkán, 

köhögni kezd el. 



Ilyenkor könny jő két szemébe 

és a kávéház elsötétül. 

Elferdül öreg csupasz ajka, 

mint egy gyereknek. 



Az ember szinte arra vár, hogy 

a sarokból kilép egy asszony, 

hozzája lép, megsimogatja 

és kézen fogja. 



És hazaviszi nagy vigyázva, 

megeteti nagy szeretettel. 

Levetkőzteti, ágyba rakja 

s mesét mond néki... 

