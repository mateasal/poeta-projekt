


Mikor már minden szín elillant: 

este felsrófolom a villanyt... 



Tinta... toll... papír... bús sorok... 

És aztán terád gondolok... 



S hajnalban, mikor szegény, fáradt 

szívemmel vágyódom utánad: 



könnyem fut át a sok soron... 

És a villanyt lesrófolom... 



Ne nyújtsd ki messzire karod, 

mert semmit sem találsz, s kifárad! 



S a szerencse?... csak talmi kincs: 

rossz vendég, ki halálig várat... 



A messziség virágait 

csak hagyd te tűzpirosra érni! 



Csak az árnyékokat kutasd, 

ha a színt akarod elérni... 

