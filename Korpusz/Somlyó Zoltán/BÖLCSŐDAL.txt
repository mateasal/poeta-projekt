


Ott künn tavaszi lomb fakad, 

a nyitott ablakok alatt 

új szellő bomladoz a lombban: 

aludj, fiacskám, csak nyugodtan! 

Álmodj a szív vörös egéről! 

Gazdaggá lett rongyos szegényről! 

Álmodj a fényes napsugárról, 

mely proletárszivekben lángol! 

Álmodj szelíden, csendesen. 

Meg nem zavarhat senkisem. 

Veled vagyunk mindannyian: 

eljött a te időd, fiam! 



Míg robotba járt az apád, 

csak szégyenét hagyhatta rád, 

azt mondták rája, hogy "ebadta ! "... 

még a kutya is megugatta. 

De hallod -e, mit súg a szellő: 

az idő késik, ámde eljő! 

Megkondították a harangot 

a "hazátlan rongy bitangok "! 

Álmodj szelíden, csendesen. 

Meg nem zavarhat senkisem. 

Veled vagyunk mindannyian: 

eljött a te időd fiam! 



Tevéled beszél most a szél. 

Te vagy az ok, te vagy a cél! 

A bölcsődön egy orkán hajt át 

s vörös katona a te dajkád! 

Az úri hintó, hogyha vágtat, 

már nem piszkol be, mint apádat: 

s a léha nőknek csipkefodra 

le nem röhög az asszonyodra... 

Álmodj szelíden, csendesen. 

Meg nem zavarhat senkisem. 

Feltámadtunk mindannyian: 

eljött a te időd, fiam! 

