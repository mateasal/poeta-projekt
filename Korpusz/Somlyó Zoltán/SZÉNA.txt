


Egy kocsi szénát vittek el 

a fakó köruton. 

Utána néztem hosszasan; 

mért?... magam sem tudom. 



Csak ottan álltam, mint akit 

a bánat fejbe vert. 

Eszembe jutott kis falum, 

az udvar és a kert... 



S a kerítésen túl a nagy 

virágos, tarka rét, 

mely illatával öleli 

a Dráva-partkaréjt. 



S a pici, sárga pipitér 

s a sárga kankalin, 

miket naivul öleltek 

valaha karjaim. 



És a falusi nyári est 

s a széna illata 

s - amely örökre elveszett - 

az ifjúság dala... 



Csak néztem, néztem hosszasan, 

Mért?... magam sem tudom. - 

... Egy kocsi szénát vittek el 

a fakó köruton... 

