


A karzat és a kakasűlő 

e forró vértül forrva fűlő, 



hol kiscseléd és kisdiák 

figyelik a komédiát: 



jól ismerik a lihegésem, 

hisz övék voltam én egészen. 



A zártszék és az öblös támlás!... 

Ó, hányszor ültem itt, e lármás 



és lelkesűlő nagy tömegben 

s a forró szemektül remegtem. 



S a pirosbélű édes zsöllye! 

Ó, hányszor gyúlt remények zöldje - 



de fölsrófolták, jaj, a villanyt 

s a drága misztikum elillant. 



Ó, bársonyfészek: forró páholy, 

mely édes a nő illatától; 



ó, kis tükör a bordó plüssön - 

mind azért van, hogy szíven üssön. 



Ó, zenekar, te langyos fürdő! 

A tengerekrül csókot küldő! 



Ó, karmesteri pálca - s vékony 

aranycsat kis női derékon... 



Ó, függöny s színpad! Könnyű selymek, 

amelyek sohasem felelnek, 



csak zöngve, sírva deklamálják 

az élet örök, szent talányát. 

