


Egyhelyt áll tavaszi fényben 

a tejszinü reggeli lég. 

Nem, nem lehetek tunya én sem, 

már pörg a sok uccai nép. 

Fölkelni! öreg csont, vak álom, 

vidulni az élet szemén! 

Jaj, szebb a világ, mint az álom, 

már későn, de elhiszem én. 



Lent szaglik a friss, üde harmat, 

a vérszülte, friss tejital. 

A cinköcsögök hasa fénylik 

és az égről a nap lerivall: 

Tej, tej foly a zsenge mezőkön, 

tej, tej a nagy izmos világ! 

A tej csupa áldott fehérség, 

csupa vér és csupa virág. 



Tetején tejüvegből nagy ernyő: 

ott a vásárcsarnok liheg. 

Kölöncbe szorítva gyümölcsök 

és pattogó, friss kenyerek 

fölpúpozott kis talyigákon: 

hadi tűzbe futó kocsisor... 

Tej, tej foly e hosszu világon 

s vért indit ez isteni bor. 



Odébb malac oldala tátong, 

mint rózsa, oly rózsaszinűn. 

Kis borjak gerince fejérlik, 

mik híztak e drága nedűn. 

Tej volt, mi most csontja velőnek, 

tej és vér: piros szín és fehér. 

Tej a forrása minden erőnek, 

mely földtől az égig felér. 



Én is: anyatej tagadottja, 

én is tejes ízt siratok... 

Nincs gyermekem, nincs feleségem, 

tejet csak búban ihatok. 

Tej, forró folyam, tüzes áram, 

nyugalmas elszenderedés: 

csurogj be fakult ereimbe, 

tej, szenderedő feledés... 

