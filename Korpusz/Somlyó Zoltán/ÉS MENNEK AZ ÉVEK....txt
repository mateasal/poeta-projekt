


És jönnek az évek... és mennek az évek, 

a szív belefárad, a szem beleréved: 

a partot keresve, a partot. 



Hol láncra kötözve a megkopott csónak 

a földre borulva örülni a jónak, 

mert Isten: kezedbe te tartod. 



Csak menni a szélbe és menni a napba 

és kezdeni ebbe és kezdeni abba 

és mindent, ó mindent megunni... 



S ha este van s messzire zúg el a csend, 

gondolni a nőre, ki messzire ment - 

S nem tudni az éjben alunni. 



Akarni a jót és a rosszba botolni, 

szabad szelek szárnyán mint rab robotolni, 

a fények elől ki-kitérni; 



és jön, jön az év és múlik az év 

és tűnik az élet és múlik a hév 

és nem lehet semmit elérni. 



Papírra borulva a kín szövetén 

majd későn, az aggkornak eljövetén, 

majd akkor, magamba, setéten, 



hogy foglak keresni, te perc, te tünő! 

És téged, te angyali termetü nő! 

S a szellőt a távoli réten... 



S meglelni majd nem lehet semmit se már. 

Csak nézni, hogy fölfele száll a madár. 

S megnyitja az útam az égig; 



lehúnyni a két szemem hangtalanul, 

s mint jöttem, elmenni oly rangtalanul 

a csillagok útjain végig... 

