


Finom fonalú zápor fátyla jött el 

az ablakomra, hol senkise áll meg. 

Vasárnap volt, kint víg lányok vihogtak 

s egy mély mennydörgés adta rá az áment. 



Aztán egy percre megállott a szívem, 

úgy volt, hogy mi sohse beszéltünk, ketten; 

úgy volt, hogy mi sohse csókoltuk egymást, 

te nem szerettél és én nem szerettem. 



Úgy volt, hogy mindig ilyen záporálmos, 

ilyen kínlódó volt a délutánunk. 

Egy percre minden elmúlt a szívemről, 

egy percre minden elalélt utánunk... 



Aztán egy hangos, vad, sikongó villám 

valahol messze csókolta a földet. 

A karcsú fák eleven húsa fölsírt 

s hallottam, hogy a szél ajtómon zörget. 



S e záportól elázva, végigestem 

az orkideaillatú díványon. 

Fölsírtam búgva, mint dérlepte lankás, 

melyen végigfut két parányi lábnyom. 



Aztán ajtóm gyorsan magamra zártam, 

az ablakon a függönyt összevontam, 

szemem lehúnytam: láttam izzó ajkad, 

szám összezártam s a neved kimondtam... 

