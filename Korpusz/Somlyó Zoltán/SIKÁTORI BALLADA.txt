


A város szélin, a gyár közelében, 

tömlöcös, tompa sikátor alatt 

- ha az este ködösen, vörösen szitál - 

Mea lengve, lebegve halad. 

Barna hajába az esteli köd 

lobogó, lázas színeket köt; 

hajtja a vére, a bátor, 

a csókos, a szomjas, a szent predikátor. 

Nyomába zenél a sikátor. 



A gyárfal alatt, hol szennyes a part, 

sötétlik egy emberi váz. 

És vár és vigyáz és remeg és dalol 

és dalol és remeg és vigyáz. 

Barna szemén Mea arca tüzel, 

friss csókok reménye az ajkán. 

Vadul táncol a vére, a bátor, 

a csókos, a szomjas, a nagy predikátor. 

Körötte kigyúl a sikátor. 



Zúg, zendül a csönd, a sikátori csönd 

és kigyullad a part meg a gyár. 

A beólmozott ég színe fáklyapiros - 

most kel nászra a tél meg a nyár. 

Barna szemek szine összeborul, 

összefolynak az ajkak s a hajak... 

Szomorú himnuszt búg a november: 

átkozott koldus mind, aki bátor! 

S könnyekbe fúl a sikátor... 

