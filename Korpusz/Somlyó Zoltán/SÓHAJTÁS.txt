


Nem igaz halott az, aki föltámad. 

Egy sóhajtást még küldök teutánad! 



Zokogva szállok ki a csöndes, sárga, 

múlandó ősznek hervadó tavára. 



S vitorláját a sárga leveleknek 

megduzzasztom a fényével nevednek. 



Az éji csönddel játszik a tó fodra. 

Egy felleg száll le drága alakodra. 



S a mélabúsan fénylő holdvilágnál 

a mélybe hull az égből egy virágszál... 



... Az emléked, az megmarad, te kedves! 

Tanúm a két szemem, mely mindég nedves; 



hűs hajnalon és langyos este, későn. - 

Aranypor csillog az elfáradt vésőn... 

