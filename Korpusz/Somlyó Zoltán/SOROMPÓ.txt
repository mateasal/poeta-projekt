


Ha barátom - a nap - már leszökött 

valahol kint, a téli fák mögött 

s mohón csap rám az ellenség: az este, 



már nem kopogok az utcák során, 

hazaindulok sietve, korán: 

bús gondolatok ködbevesző restje. 



Otthon csak mégis vagyok valahogy... 

Az ember az ágy szélire lerogy 

s két aszalt karját szépen lebocsájtja, 



mint két sorompót s zárva áll az út, 

kétoldalt álmok zivatarja zúg - 

s az őr kezébe meglobog a lámpa... 



Ó, mennyi vonat vitt már engemet! 

Ó, mennyit szálltam kék hegyek megett, 

források szélin, selyemfüves tájon... 



És hajón is, örömnek tengerén, 

ó, ott is szálltam, ott is mentem én, 

a nőillatú, kábító dagályon. 



S most mért vagyok itt, hol madár se jár. 

A szél bezörget szobám ajtaján 

s a kályhacsőbe búvik láthatatlan. 



Miért jutottam ide, hol felém 

egy árnyék néz a falról feketén, 

s ha rája nézek, összerogy riadtan. 



Hisz nem is volna semmi, semmi baj! 

A fejemen még szikrázik a haj 

s az arc is ég, ha jól kiberetválom. 



A régi kedvem is megvolna tán; 

s még nincs nyomomba, nem vigyorg reám 

a csontok közül vén gazdám, halálom. 



De - tudjátok -e, hogy mi a magány! 

Csak egy tányér az ember asztalán, 

csak egy pohár, amelyből inni méreg. 



S kimenni és bejönni egyedül 

és nem vár senki se kint, se belül 

és lenni árván önszivünkbe féreg... 



És tépelődni: mért ment tőlem el!... 

és kérdezgetni: miért nem felel!... 

és várni, várni; ha nem rája, másra... 



És mindennap így szólni: mégse jő! 

És aki jő is: mégse, mégse ő!... 

És ébren várni minden virradásra... 

