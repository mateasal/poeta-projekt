


A jobbkezemben fut a toll, 

a balban cigaretta füstöl. - 

Az életemnek titkait 

sosem láttam a kékes füsttől, 

mit a szivemre kergetett 

a hányt-vetettség nagy kazánja... 

A jobbkezemben toll vet árnyat, 

a bal alatt a szívem szárad. 



Betűk, egyetlen társaim, 

csak jertek elő, enyhítsétek 

az átkozottnak kínjait, 

amiknek fénye a tiétek. 

Egy betű annyi, mint egy csepp, 

tintánál is gyászosabb vérbül... 

Betűk: egyetlen segítségem, 

tanúk legyetek földön s égen; 



hogy jobbkezemben volt a toll, 

s a balkezemmel könnyem törlém. 

Sok volt a könny és a betű, 

mit rámszabott a földi törvény. 

A szem, ha könnyes: hályogos. 

A betű fénylik, hogyha könnyes... 

A jobbomban a toll megállhat. 

De könnyem enyhet hol találhat!... 

