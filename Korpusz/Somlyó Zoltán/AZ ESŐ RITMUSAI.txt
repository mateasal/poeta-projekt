


Ó, lásd az idők hetyke lányait, 

a napokat, mik engem összemarnak, 

ünnepözönnek, boldogságzamatnak. 



Nézd a napok fürge legényeit, 

a perceket, mik már nem az enyémek, 

kék tóba hulló százszinű zenének. 



S a percek bús koraszülötteit: 

egy-egy csöpp esőt téli mélabúban, 

ruhád ráncába temess el az úrban. 



S az esők fojtott ritmusu neszét, 

mely egykor ifjú testünkbe szivárgott, 

tisztábbnak lásd, mint engem s a világot. 

