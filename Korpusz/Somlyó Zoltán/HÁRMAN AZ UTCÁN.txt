


Hajamba térdel az alkony, 

ez a szerelmes pogány szatír. 

A derekán sokhangú csengő 

a dús hajnalokba visszasír. 



Ott állunk az utcai színben, 

a zokogó szatír, meg én: 

egy talpig megvénhedett ifjú 

s egy gyászosan fiatal vén. 



S te, harmadik társunk a búban, 

te szomorúfejű, te szép, 

megrettensz a szatírnak láttán, 

ahogy fáradtan a hajamba lép. 



Sziromkönnyű újjaid mézét 

a szemembe plántálod át; 

rámcsókolod nimfaszerelmed 

és szomorú nászéjszakád. 

