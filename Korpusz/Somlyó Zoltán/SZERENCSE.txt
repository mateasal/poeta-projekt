


Már nem haj szolom a szerencsét, 

megbecsülöm az egy tál lencsét. 

S színben is csak a nefelejcsét 

tudom szeretni már... 



Nem álmodom, csodát se várok, 

nem érhetnek búsító károk; 

a nyílt, egyenes úton járok, 

ahol a béke jár. 



Jöhet a kéményseprő szembe: 

reménység nem jut az eszembe; 

nem lesem, hogy üres kezembe 

majd sültgalamb repül. 



Nékem nem mérgező beléndek 

a tizenhárom, meg a péntek; 

babonát nem becsülök én meg, 

mert a lélekre ül. 



A kártya is, e balga karton, 

ne várja, hogy kezembe tartom, 

míg a lidérces tünde parton - 

a kincs ölembe hull... 



Mert embereknek nincsen kincse, 

szent megnyugvás: a kincsek kincse. 

Nincs, ki a sírral elvegyítse 

aranyját ott alul... 



Én, ha küszöböm átallépem, 

a háznépem köszöntöm szépen, 

ahol a kisfiam szemében 

holnapom ott ragyog... 



Viszek magammal egy világot, 

sokszor panaszt, néha virágot. 

De bűnt, bohó babonaságot 

s szerencsét künn hagyok... 

