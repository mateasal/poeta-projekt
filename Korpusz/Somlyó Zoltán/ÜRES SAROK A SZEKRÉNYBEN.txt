


Van már patyolat függönyöm 

és haragosvörös lámpaernyőm. 

Cserépkályhám, mályvaszinű, 

amelyben ég a szén bizsergőn. 



Van szekrényem is, ó, de jó. 

Van benne foltos, tiszta holmi. 

Ha belényulok, a kezem 

szédülten elkezd tántorogni. 



Fodrok helyett nagy, szomjas vágy, 

piros álmok a mély sarokban, 

amit üresen hagytam - és 

reád gondoltam... Rád gondoltam. 



Van egy hajtűm, te hagytad itt, 

mindig rámnéz és ó, az is vár... 

Van mindenem, van mindenem, 

csak könnyem nincs már! Könnyem nincs már! 

