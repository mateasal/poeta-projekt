


Egy nyárutói éj lehelt ki engem 

e szép világba forrón, boldogan. 

Oly éhes voltam, mint áradt folyam, 

s tiszta, miként harmat a gabnarenden. 



Apró kezemben láthatatlan gyeplők, 

miken távol csikók kedve forog. 

Még teli fül és kristályos torok, 

de bús szemek: ősidőktől vezeklők. 



Ma temetőm a nyárutói éj, 

az éhségem egy virágos fekély; 

a sok gyeplőt csikóim elkuszálták. 



Magam gúnyolva szövöm éltem szálát. 

S vagyok: mint vén cirkuszbohócnak mellén 

egy nyárba rívó kopott szines mellény. 

