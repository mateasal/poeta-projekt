


Hol ólálkodtam oly sokat: 

a pesti ucca hívogat 

a májusalkonyatban; 



a pesti uccaszögletek, 

hol romlott lettem és beteg, 

ahol bealkonyodtam. 



Hunyorgó szemmel néz felém 

a fakó flaszter két felén 

az emlékeknek árnya... 



Egy kis szőkével jártam itt, 

ott meg egy barna szemeit 

kerítettem hinárba. 



Fölcseng a sok szép régi dal, 

be könnyű voltam s fiatal, 

be könnyen hívő lélek! 



Sohase kérdeztem: miért? 

Csak lelkesedtem mindenért, 

mi szép és ami élet... 



Így májusban, ha jött az est, 

be megbámultalak, te Pest! 

Tőled be sokat vártam! 



És ó, hogy kellette magát 

a sok kiáltozó plakát, 

míg tátott szájjal álltam... 



Hej, pesti ucca, pesti kő, 

elszállt felettünk az idő 

az örök semmiségbe. 



Ne törődj vélem: régivel. - 

A sétapálca végivel 

porodba írom: vége... 

