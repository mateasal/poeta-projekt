


Drága barát, beteg költő, ki fekszel 

idegzsongító porok vánkosán, 

míg higanyoszlop lett szines irónod, 

mely le-fel táncol véred taktusán: 



az újuló tavasz varázskörében 

be nagyon sokszor gondolok reád! 

S ki nem gördülő könnyem bús izében 

dúdolom ifjuságunk szép dalát... 



Dúdolom az Üllői-úti fák-at, 

mik szőke fényben fejed fürdeték... 

És illatát ezer nyíló virágnak, 

amely édes mámort lehellt beléd... 



És dúdolom a Kisgyermek panasszá-t, 

szegényét, kit az éj megbabonáz; 

s a rémek közt ott látom fáradt arcod, 

melyet bénán, megszállva tart a láz... 



És dúdolom, dúdolom utcahosszat 

szavaidat, a fényes és fanyar - 

édes igéket s az emlékezettől 

az eltűnt ifjúság szivembe mar... 



Figyelem messziről szíved verését, 

elhozza nékem a tavaszi szél... 

És hallom nyelved tikkadt rezdülését, 

amelyen át a fájdalom beszél... 



S kezed szorítom némán... A tíz ujjam 

csontig merülő imába szorult... 

Hogy itt maradj a jövő oszlopául, 

ahogy oszlopnak érlelt meg a mult! 



És dúdolom a remény ritmusát is, 

mélyen, magamba, hittel és vakon: 

hogy itt cikkázik majd a pesti uccán 

megint erősen és fiatalon; 



s dalolni fogsz, s még gordonka-daloddal 

megint szebb lesz az elcsúnyult világ... 

S feléd hajolnak s új virágba szöknek 

mégegyszer az üllői-úti fák... 

