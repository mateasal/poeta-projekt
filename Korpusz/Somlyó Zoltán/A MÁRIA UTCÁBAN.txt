


Erre vetettek! Itt a helyem, 

mint kényszerű bóknak a bálban. 

Tavaszok omlatag szobra vagyok 

a Mária utcában. 



Vannak már tavaszi pillanatok, 

már rohanna néha a lábam; 

már nevet rám újra a járda szine 

a Mária utcában. 



Azt hiszem, tavasztól fogva maig 

behúnyt szemmel egyre itt álltam, 

- míg lehullott a hó, míg elolvadt a hó - 

a Mária utcában. 



Azt hiszem, szobornak való vagyok, 

mely tűrve honol a világban; 

és évente feketébb s hallgatagabb 

a Mária utcában. 

