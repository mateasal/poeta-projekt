


Lehullt az éjnek súlyos szárnya. 

Alszik a pesti bérkaszárnya. 



A sok meghajszolt, fáradt lélek: 

urak, nagyságák, bús cselédek. 



Pihen a gond, a bú, a kétség, 

ágyára nyomta a sötétség. 



Ilyenkor nyújtja ezüsttálon 

bő kincseit az édes álom... 



Ilyenkor, végre valahára 

jegygyűrű fut a lány ujjára... 



Csönd... csak egy árva macska nyávog. 

Én is eloltom a világot. 



Tegyük holnapra el a mát!... 

... Egy jaj-t hallok a falon át... 

